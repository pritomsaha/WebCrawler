

জঙ্গি কর্মকাণ্ডে বিশ্ববিদ্যালয়ের ৭২ ছাত্র-শিক্ষক
গত প্রায় সাড়ে তিন বছরে সরকারি ও বেসরকারি বিশ্ববিদ্যালয়ের কমপক্ষে ৭২ জন ছাত্র ও শিক্ষকের বিরুদ্ধে জঙ্গি কর্মকাণ্ডে জড়িত থাকার সুনির্দিষ্ট অভিযোগ পাওয়া গেছে। পুলিশের গ্রেপ্তার ও বিশ্ববিদ্যালয় থেকে বহিষ্কার হওয়ার সূত্রে এসব নাম প্রকাশ পায়। গণমাধ্যমে প্রকাশিত তথ্য সংগ্রহ এবং সেগুলো পর্যালোচনা করে পাওয়া এই সংখ্যাটি উদ্বেগজনক। তবে নিষিদ্ধ সংগঠনে জড়িত এবং গোপন কার্যক্রমে অংশ নেওয়া ছাত্র-শিক্ষকদের মোট সংখ্যা সম্পর্কে স্পষ্ট ধারণা কারও কাছে নেই। এত দিন উগ্রবাদিতায় কয়েকটি বিশ্ববিদ্যালয়ের নাম শোনা গেলেও সেখানকার শিক্ষার্থীদের কর্মকাণ্ড ও আর্থসামাজিক অবস্থার প্রকাশ ঘটতে শুরু করেছে। পর্যালোচনায় দেখা গেছে, গত সাড়ে তিন বছরে উগ্রবাদে জড়িত হওয়া বেসরকারি বিশ্ববিদ্যালয়ের অন্তত ৩৭ জন প্রাক্তন ও বর্তমান ছাত্র-শিক্ষকের নাম প্রকাশিত হয়েছে। এ ছাড়া সরকারি ও স্বায়ত্তশাসিত অন্তত সাতটি বিশ্ববিদ্যালয়ের কমপক্ষে ৩৫ জন ছাত্র-শিক্ষক গ্রেপ্তার বা বহিষ্কৃত হয়েছেন। যে কেউ জঙ্গি হতে পারে: সাম্প্রতিক বিভিন্ন ঘটনা পর্যালোচনা করে দেখা যায়, যেকোনো পরিবার, যেকোনো শিক্ষাপ্রতিষ্ঠান এবং যেকোনো মাধ্যমে পড়াশোনা করা শিক্ষার্থী জঙ্গি হতে পারে। ধর্মের অপব্যবহার, শিক্ষার্থীর হতাশা, সামাজিক অবক্ষয়, পড়াশোনার চাপ, সুষ্ঠু সাংস্কৃতিক চর্চা না থাকা, পরিবারে মা-বাবার সঙ্গে সন্তানের দূরত্ব তৈরিসহ নানা কারণে তারা বিপথে যাচ্ছে। এ নিয়ে সমাজ ও পরিবারে কান পাতলে শোনা যায়, কী করলে সন্তান বিপথগামী হবে না, সেই পথ খুঁজছেন অনেকেই। গ্রেপ্তার হওয়ার পর পুলিশের দেওয়া তথ্য পর্যালোচনা করে দেখা যায়, খেলোয়াড় ছেলে যেমন ধর্মান্ধ হয়েছে, তেমনি ড্রাম বাজানো বা গানপাগল ছাত্রটিও একই পথে হেঁটেছে। জিহাদে উদ্বুদ্ধ হওয়ার দলে চিকিৎসক, শিক্ষক, প্রকৌশলী যেমন আছেন, তেমনি মোনাশের মতো আন্তর্জাতিক খ্যাতিসম্পন্ন বিশ্ববিদ্যালয়ের ছাত্রও অন্ধকার পথে পা বাড়িয়েছেন। কওমি মাদ্রাসায় পড়ে কেউ বিভ্রান্ত হচ্ছেন আবার সেরা বিশ্ববিদ্যালয়ে পড়েও কেউবা ওই পথে যাচ্ছেন। সরকারের একজন প্রতিমন্ত্রীর ভাতিজা এবং শিক্ষকের ছেলে সাদ আল নাহিদ ব্লগার আসিফ মহিউদ্দিনকে হত্যাচেষ্টার আসামি। আবার সরকারি দলের এক নেতার ছেলে রোহান ইবনে ইমতিয়াজ গুলশান হামলায় নিহত হন। এর আগে বিচারপতির সন্তান আসিফ আদনান, চিকিৎসক দম্পতির সন্তান ওয়াদুদ জুম্মন গ্রেপ্তার হয়েছেন উগ্র সংগঠনে জড়িয়ে পড়ার অভিযোগে। সাবেক সেনা কর্মকর্তার ছেলে আজওয়াজ ও সাবেক নির্বাচন কমিশনারের ছেলে ক্লোজআপ তারকা তাহমিদ রহমান সাফির নাম এসেছে উগ্রবাদী হিসেবে। নিরাপত্তা বিশ্লেষকেরা বলছেন, উগ্র কর্মকাণ্ডে জড়িত হওয়ার পেছনে দূরবর্তী কারণ বিদেশি রাজনীতির প্রভাব। এটা নিয়ে পরিবার বা শিক্ষাপ্রতিষ্ঠানের খুব একটা করণীয় নেই। তাঁদের মতে, নিজের সন্তানকে সামাল দেওয়ার প্রথম দায়িত্ব পরিবারের। কিন্তু কখন যে সন্তান ভুল পথে পা বাড়াচ্ছে, তা পরিবারও অনেক সময় বুঝতে পারে না। গুলশান হামলায় জড়িত সন্দেহে নিহত এক তরুণের শিক্ষিত মা প্রথম আলোকে বলেন, ‘পৃথিবীতে এমন কোন মা আছে, যে চায় তার সন্তান বিপথগামী হয়ে এভাবে মারা যাক? তবে এটা যেমন চাইনি, তেমনি ওকে সঠিক পথে রাখতে পারিনি, এটাও সত্য।’ ওই তরুণের বাবাও জানান, সন্তানকে তিনি যথেষ্ট সময় দিলেও তাতে কাজ হয়নি। পুলিশের জঙ্গি দমন ও আন্তদেশীয় অপরাধ প্রতিরোধ টিম বলছে, উগ্রতার হাতেখড়ি হচ্ছে শিক্ষাপ্রতিষ্ঠান থেকেই। এই বিভাগের প্রধান মনিরুল ইসলাম বলেছেন, পেশাগত অভিজ্ঞতায় তাঁরা দেখেছেন, শিক্ষাপ্রতিষ্ঠানেই জঙ্গিবাদের সূচনা হচ্ছে। পরিবার অনেক সময় এটা জানতে পারে না। বেসরকারি বিশ্ববিদ্যালয় কর্তৃপক্ষ এই অভিযোগ পুরোপুরি মানতে নারাজ। সমালোচনার কাঠগড়ায় দাঁড়িয়ে বেসরকারি বিশ্ববিদ্যালয়ের উদ্যোক্তারা চাপা গলায় বলছেন, কোনো প্রতিষ্ঠানই ধর্মীয় উগ্রবাদ হয়ে ওঠার শিক্ষা দেয় না। বাংলাদেশ বেসরকারি বিশ্ববিদ্যালয় সমিতির সভাপতি শেখ কবির হোসেন প্রথম আলোকে বলেন, কয়েকটি বেসরকারি বিশ্ববিদ্যালয়ের কিছু ছাত্র ও কতিপয় শিক্ষকের জন্য ঢালাওভাবে সবাইকে দায়ী করা হচ্ছে। এর পরিণতি উচ্চশিক্ষার বিকাশমান এই খাতে বিপর্যয় ডেকে আনবে। শিক্ষকের হাত ধরে উগ্রবাদিতা: অনুসন্ধানে দেখা যায়, বিশ্ববিদ্যালয় পর্যায়ে ধর্মীয় উগ্রবাদিতা শুরু হয়েছে একশ্রেণির শিক্ষকের মাধ্যমে। হিযবুত তাহ্রীরের কর্মকাণ্ড বিকাশে তাঁদের সম্পৃক্ততা অনেকটাই পরিষ্কার ও প্রতিষ্ঠিত। এ প্রসঙ্গে ঢাকা ও চট্টগ্রাম বিশ্ববিদ্যালয়, বুয়েট, নর্থ সাউথসহ বেশ কয়েকটি দৃষ্টান্ত রয়েছে। বিশ্লেষকেরা বলছেন, যেসব বিশ্ববিদ্যালয় থেকে উগ্রবাদীরা বেরিয়ে আসছে, ধরে নিতে হবে ওই সব বিশ্ববিদ্যালয়ে তাদের শিক্ষা দেওয়ার মতো মুরব্বি রয়েছেন। এ প্রসঙ্গে শিক্ষাবিদ সৈয়দ মনজুরুল ইসলাম প্রথম আলোকে বলেন, মেধাবী শিক্ষক পাওয়া গেলেও বিশ্ববিদ্যালয়গুলোতে অনেক ক্ষেত্রে মানবিক বোধসম্পন্ন শিক্ষক পাওয়া যাচ্ছে না। পরিবারের পর শিক্ষক বা শিক্ষাপ্রতিষ্ঠানের ভূমিকা খুবই গুরুত্বপূর্ণ। শিক্ষক তাকে পরিবর্তন করতে পারেন, তার পরিবর্তনের পক্ষে কাঁটাও হতে পারেন। অনুসন্ধানে দেখা যায়, হিযবুতের প্রধান চার নেতার দুজন হলেন ঢাকা বিশ্ববিদ্যালয়ের দুই শিক্ষক মহিউদ্দিন আহমেদ ও সৈয়দ গোলাম মাওলা। গোলাম মাওলা বিশ্ববিদ্যালয়ে ক্লাস নিচ্ছেন। আর গত ১৪ জুলাই এক বিবৃতিতে মহিউদ্দিন আহমেদ বলেছেন, হিযবুতের সঙ্গে তাঁর সম্পৃক্ততা নেই। সাম্প্রতিক সময়ে আরেক শিক্ষক হাসনাত করিমের সঙ্গে হিযবুতের সম্পৃক্ততার অভিযোগ উঠেছে। তিনি নর্থ সাউথ বিশ্ববিদ্যালয়ে ২০১২ সাল পর্যন্ত কর্মরত ছিলেন। গুলশানে রেস্তোরাঁয় হামলার সময় তিনি সেখানে ছিলেন এবং সন্দেহের তালিকায় থাকা ওই শিক্ষক আইনশৃঙ্খলা রক্ষাকারী বাহিনীর কাছে এখনো আছেন বলেই পরিবারের দাবি। শিক্ষাপ্রতিষ্ঠানে হিযবুতের কর্মকাণ্ডের শুরু নব্বইয়ের দশকের শেষ দিকে। খিলাফত প্রতিষ্ঠার লক্ষ্যে শান্তিপূর্ণ ওই মতবাদ ধীরে ধীরে সহিংস হয়ে ওঠে। নিরাপত্তা বিশ্লেষক এম সাখাওয়াত হোসেন প্রথম আলোকে বলেন, প্রথমে সহিংসতা ও খুনোখুনি না থাকলেও পরে হয়তো ওরা দেখেছে, এসব শান্তির কথা বলে লাভ নেই। তাই এর কর্মীরা সহিংসতার দিকে পা বাড়িয়েছে। এদের সঙ্গে আন্তর্জাতিক কোনো চক্রের যোগসূত্র প্রতিষ্ঠা হওয়াটা অস্বাভাবিক নয়। বিশ্লেষণে দেখা যায়, হিযবুতের কর্মকাণ্ড, মতবাদ ও চেতনা বিকাশ হয়েছে প্রযুক্তিজ্ঞানে সমৃদ্ধ মেধাবী শিক্ষক ও ছাত্রদের মাধ্যমে। এর কারণ অনুসন্ধান করে জানা যায়, হিযবুতের মতবাদ বোঝার সক্ষমতা সবার নেই। অসম দৌড়ে হতাশ ও ক্লান্ত শিক্ষার্থী: প্রথম আলোর অনুসন্ধানে দেখা গেছে, অনেক টাকার বিনিময়ে পড়াশোনা, একটি ভালো ফল, ভালো চাকরি—এসব অসম দৌড়ে হতাশ ও ক্লান্ত হয়ে পড়ে শিক্ষার্থীদের একটি অংশ। ভালো মানের বেসরকারি বিশ্ববিদ্যালয়ে সেমিস্টারের চাপে বেশির ভাগ শিক্ষার্থী পিষ্ট হচ্ছে। স্নাতক পর্যায়ে বিষয়ভেদে ১৩০ থেকে ২০০ ক্রেডিট নিতে হয়। এর মধ্যে বাংলাদেশ সম্পর্কে থাকে মাত্র ৪ ক্রেডিট। স্নাতক পর্যায়ের একজন শিক্ষার্থী ৪ ক্রেডিটের এই শিক্ষা নিয়ে দেশ, সমাজ ও পরিবেশ সম্পর্কে কতটা জানতে পারেন, সেই প্রশ্নও শিক্ষাবিদদের। বিভিন্ন বিশ্ববিদ্যালয়ের অন্তত পাঁচজন শিক্ষকের সঙ্গে কথা বলে জানা যায়, বিশ্ববিদ্যালয় পর্যায়ে ৮০ থেকে ৯০ শতাংশ শিক্ষার্থী বিষয় পছন্দ করছেন ইচ্ছার বিরুদ্ধে, যা তাঁর ওপর নেতিবাচক প্রভাব ফেলছে। বেসরকারি বিশ্ববিদ্যালয়ে খেলাধুলা, সাংস্কৃতিক অনুষ্ঠান, আড্ডা, সাহিত্যচর্চা, বিতর্ক, রক্তদান—এসব কিছু আছে না থাকার মতোই। একাধিক শিক্ষার্থী জানান, তাঁদের চাকরি মেলায় (জব ফেয়ার) যেতে উদ্বুদ্ধ করা হয়, বিদেশি কোনো বক্তাকে ডেকে তাঁর বক্তৃতা শোনানো হয়। সাম্প্রতিক তিনটি বড় ঘটনার পর বিভিন্ন মহল থেকে বলা হচ্ছে, সন্তানকে ভালো বা অভিজাত প্রতিষ্ঠানে পড়ানো ভুল কিছু নয়। তবে তারা কখন, কী করছে, পড়াশোনার চাপ সামলাতে পারছে কি না, কোথায় যাচ্ছে, কার সঙ্গে মিশছে—এসব খোঁজখবর নেওয়াটাও জরুরি। তাঁদের পর্যবেক্ষণ হচ্ছে, ধনী পরিবারের সন্তান চাঁদাবাজি বা টেন্ডারবাজির রাজনীতিতে সাধারণত আগ্রহী হয় না। ছাত্রলীগ বা ছাত্রদল এমনকি বাম ছাত্রসংগঠনের রাজনীতিও তাদের টানতে পারছে না। কিন্তু কৈশোর বা তরুণ বয়সে অ্যাডভেঞ্চার আর নানা কৌতূহল তাদের তাড়া করছে, যেখানে আবেগটাই বেশি কাজ করে। এই আবেগের অপব্যবহার করে ফায়দা নিচ্ছে মতলববাজেরা। শিক্ষাবিদ অধ্যাপক সিরাজুল ইসলাম চৌধুরী বলেন, জ্ঞান সেখানে গভীরভাবে চর্চা হয় না। সেখানে জ্ঞান একমুখী ও পেশাদারি হয়। এ ছাড়া বেসরকারি বিশ্ববিদ্যালয়ে সুষ্ঠু সংস্কৃতির চর্চা বা অনুশীলন হচ্ছে না। ওইসব প্রতিষ্ঠানে ছাত্র সংসদ বা ছাত্রদের রাজনৈতিক সচেতনতা না থাকাটাও একটা বড় ঘাটতি বলে তাঁর মত। নিরাপত্তা বিশ্লেষক ইশফাক এলাহী চৌধুরী প্রথম আলোকে বলেন, লেজুড়ভিত্তিক দলীয় রাজনীতি কেউ করুক বা না করুক, বয়স বাড়ার সঙ্গে সঙ্গে রাজনৈতিক সচেতনতা থাকতেই হবে। নইলে এভাবে ‘মগজধোলাই’ করাটা সহজ হয়। প্রকৃত ধর্মীয় শিক্ষা পায় না: ধর্মীয় ব্যক্তিত্বরা বলছেন, বিত্তবান পরিবারের সন্তানদের বেশির ভাগই সঠিক ধর্মীয় শিক্ষা পায় না। তাদের কেউ কেউ বিশ্ববিদ্যালয়ে ভর্তির পর ধর্ম নিয়ে নতুন পরিস্থিতির সম্মুখীন হয়। সেখানে ধর্মান্ধ বন্ধু ও মতলবি শিক্ষকের পাল্লায় পড়ে ধর্মান্ধ হয়ে ওঠে। ইসলামিক ফাউন্ডেশনের মহাপরিচালক সামীম মোহাম্মদ আফজাল প্রথম আলোকে বলেন, প্রকৃত ধর্ম কাউকে বিভ্রান্ত করে না। তাঁর মতে, ইসলামের নামে যেকোনো বই সন্তানদের পড়তে দেওয়া উচিত নয়। একইভাবে ইসলাম নিয়ে কম জানাশোনা ব্যক্তিদের ব্যাখ্যা-বক্তৃতা শোনাও অনুচিত। তাঁর মতে, জঙ্গিবাদ মাদকাসক্ত হওয়ার মতো, সেখান থেকে সরিয়ে আনা বেশ কঠিন। এই পরিস্থিতিটা পরিবারের জন্যও বিব্রতকর। যেসব বেসরকারি বিশ্ববিদ্যালয়ের নাম এসেছে: প্রকাশ হওয়া নামগুলোর মধ্যে নর্থ সাউথ বিশ্ববিদ্যালয়ে সর্বোচ্চ ২৬ জন ছাত্র-শিক্ষক আছেন। উগ্রপন্থায় জড়িত থাকায় সাম্প্রতিক সময়ে ব্র্যাক বিশ্ববিদ্যালয়ের দুই ছাত্র রোহান ইবনে ইমতিয়াজ ও তাহমিদ রহমান সাফির নাম এসেছে। আমেরিকান ইন্টারন্যাশনাল ইউনিভার্সিটি অব বাংলাদেশের (এআইইউবি) এ টি এম তাজউদ্দিন নামে যে ব্যক্তির নাম নিখোঁজ জঙ্গি তালিকায় আছে, তিনি কম্পিউটার বিজ্ঞানের প্রাক্তন ছাত্র ছিলেন। ইনডিপেনডেন্ট ইউনিভার্সিটি অব বাংলাদেশের (আইইউবি) সাবেক শিক্ষক ছিলেন হিযবুতের অন্যতম নেতা মহিউদ্দিন আহমেদ, যিনি পরে ঢাকা বিশ্ববিদ্যালয়ে যোগ দেন। উগ্রবাদিতায় জড়িত থাকার অভিযোগে গত বছর গ্রেপ্তার হন আইইউবি থেকে পাস করা প্রকৌশলী ফিরোজ মো. তমাল ও সদ্য বন্ধ ঘোষিত দারুল ইহসান বিশ্ববিদ্যালয়ের ছাত্র আবদুল্লাহ। আনসারউল্লাহ বাংলা টিমের (এবিটি) মিডিয়া শাখার প্রধান মোরশেদ আলম ইস্ট ওয়েস্ট ইউনিভার্সিটিতে কম্পিউটার সায়েন্সে পড়াশোনা করেছেন। সম্প্রতি কুমিল্লা থেকে গ্রেপ্তার হয়েছেন একই বিশ্ববিদ্যালয়ের আরেক প্রাক্তন ছাত্র ও হিযবুতের সদস্য রফিকুল ইসলাম মিয়াজী। নিখোঁজ তালিকায় থাকা এক ছাত্র আন্তর্জাতিক ইসলামী বিশ্ববিদ্যালয়, চট্টগ্রামের ছাত্র। হরকাতুল জিহাদের (হুজি) সঙ্গে জড়িত থাকার অভিযোগে ২০১৪ সালে গ্রেপ্তার হন প্রাইম ইউনিভার্সিটির ছাত্র ওমর ফয়জুল। গত ১৯ জুলাই সিলেটের লিডিং বিশ্ববিদ্যালয়ের ছাত্র মাহমুদ চৌধুরীকে উগ্রবাদী সন্দেহে গ্রেপ্তার করা হয়েছে। তবে এগুলোর বাইরেও বেশ কয়েকটি বেসরকারি বিশ্ববিদ্যালয়ের কিছু শিক্ষক-শিক্ষার্থীকে সন্দেহ বিশ্ববিদ্যালয় মঞ্জুরি কমিশন (ইউজিসি) ও আইনশৃঙ্খলা রক্ষাকারী বাহিনীর। গুলশান ও শোলাকিয়ায় হামলার পর ১৪টি বেসরকারি বিশ্ববিদ্যালয় এবং ৯টি ইংরেজি মাধ্যম স্কুলসহ ২৩টি শিক্ষাপ্রতিষ্ঠানকে কঠোর নজরদারিতে রাখা হয়েছে। শিক্ষামন্ত্রী নুরুল ইসলাম নাহিদ প্রথম আলোকে বলেন, কারও বিরুদ্ধে অভিযোগ পাওয়া গেলে এবং তার প্রমাণ মিললে প্রয়োজনে নিবন্ধন বাতিল করা হবে। বেসরকারি বিশ্ববিদ্যালয় আইনের ৬(১০) ধারা অনুযায়ী, সন্ত্রাসী বা জঙ্গি তৎপরতায় অংশগ্রহণ বা পৃষ্ঠপোষকতা করলে ওই বিশ্ববিদ্যালয়ের সনদ বাতিল হবে। এ ছাড়া পাঁচ বছরের জেল, ১০ লাখ টাকা জরিমানা বা উভয় শাস্তি হতে পারে। সরকারি বিশ্ববিদ্যালয়ে উগ্রবাদিতা: উগ্রবাদে জড়িত থাকায় সরকারি বিশ্ববিদ্যালয়গুলোতে গত সাড়ে তিন বছরে কমপক্ষে ৩৫ জন ছাত্র-শিক্ষক গ্রেপ্তার বা বহিষ্কৃত হয়েছেন। এর মধ্যে ঢাকা বিশ্ববিদ্যালয়ের সাত ছাত্র, দুই শিক্ষক ও একজন ল্যাব সহকারী আছেন। বাংলাদেশ প্রকৌশল বিশ্ববিদ্যালয়ের (বুয়েট) শিক্ষার্থী আছেন ১১ জন। এ ছাড়া চট্টগ্রাম বিশ্ববিদ্যালয়ের তিনজন, ইসলামী বিশ্ববিদ্যালয়ের তিনজন, রাজশাহী বিশ্ববিদ্যালয়ের চারজন, খুলনা প্রকৌশল ও প্রযুক্তি বিশ্ববিদ্যালয়ের একজন এবং শাহজালাল বিজ্ঞান ও প্রযুক্তি বিশ্ববিদ্যালয়ের একজন ছাত্র রয়েছেন। জাতীয় বিশ্ববিদ্যালয়ের অধিভুক্ত দুটি কলেজের দুজন ছাত্রেরও নাম এসেছে। ইউজিসির চেয়ারম্যানের মতে, বেসরকারি বিশ্ববিদ্যালয়ের চেয়ে সরকারি বিশ্ববিদ্যালয়ের জঙ্গি-সম্পৃক্ততার অভিযোগ বেশি। গতকাল রোববার সাংবাদিকদের এক প্রশ্নের জবাবে গণমাধ্যমের তথ্যের বরাত দিয়ে চেয়ারম্যান বলেন, ৯টি বিশ্ববিদ্যালয়ে ৩৩ জঙ্গির খোঁজ পাওয়া গেছে, এদের মধ্যে ৪টি সরকারি বিশ্ববিদ্যালয়ের ১৮ জন এবং ৫টি বেসরকারি বিশ্ববিদ্যালয়ের ১৫ জন ছাত্র রয়েছে। ঢাকা বিশ্ববিদ্যালয়ের ব্যবসায় প্রশাসন ইনস্টিটিউট ও বাণিজ্য অনুষদ ঘিরে রয়েছে হিযবুতের কার্যক্রম। মহিউদ্দিন আহমেদ ও গোলাম মাওলা ছাড়া আরও কিছু শিক্ষক ওই সংগঠনের সঙ্গে যুক্ত। হিযবুতের সঙ্গে জড়িত থাকায় গত বছর বহিষ্কৃত সাত শিক্ষার্থীর ছয়জনই বাণিজ্য অনুষদের বিভিন্ন বিভাগের ছাত্র। চট্টগ্রাম বিশ্ববিদ্যালয়ে প্রায়ই হিযবুত তাহ্রীরের ব্যানার, পোস্টার সাঁটানো হয়। গত বছরের ডিসেম্বরে ওই বিশ্ববিদ্যালয়ের পদার্থবিজ্ঞান বিভাগের তিন ছাত্রকে বহিষ্কার করা হয়েছে। প্রক্টর মো. আলী আজগর চৌধুরী প্রথম আলোকে বলেন, কিছু শিক্ষক ও ছাত্র উগ্রবাদে সম্পৃক্ত হলেও প্রকাশ্যে তাঁদের কর্মকাণ্ড নেই। বুয়েটকে ঘিরে ধর্মীয় উগ্রবাদের অভিযোগ বহুদিনের। গত বছরের আগস্টে ১১ শিক্ষার্থীর বিরুদ্ধে শাস্তিমূলক বিভিন্ন ব্যবস্থা নেওয়া হয়। বুয়েটের তিনজন শিক্ষকের সঙ্গে কথা বলে ধারণা পাওয়া যায়, সেখানকার কিছু মেধাবী শিক্ষার্থী ধর্মান্ধ হয়ে ওঠেন মূলত হতাশা থেকে। তাঁদের মতে, এই প্রতিষ্ঠানে সেরা মেধাবীরাই সবকিছুতে অগ্রাধিকার পান। কিন্তু সেখানে ভর্তির পর যে শিক্ষার্থী ক্লাস করেন না, হতাশায় ডুবে যান, তাঁর জন্য সময় দেওয়া শিক্ষক ও স্বজনের অভাব দেখা যায়। অনুসন্ধানে দেখা যায়, বুয়েটে ভর্তির পর সব শিক্ষার্থীর ফল ভালো হয় না। শিক্ষাজীবনে সেরা হয়ে আসা ছাত্রদের একটি অংশ সেখানে গিয়ে হতাশ হয়ে কেউ কেউ প্রাইভেট টিউশনি করেন। পড়াশোনা ভালো না হলেও তাঁরা উগ্রবাদে জড়ান না। কিন্তু আরেকটি অংশ হতাশা থেকে উগ্র হয়ে ওঠেন। বুয়েটের অধ্যাপক মো. কায়কোবাদ প্রথম আলোকে বলেন, যার ধর্মের জ্ঞান কম, তাকে বিভ্রান্ত করা সহজ। সেটাই হচ্ছে অনেক ক্ষেত্রে। তিনি আরও বলেন, ‘আমাদের ছেলেমেয়েরা আশার আলো পাচ্ছে না। সামনে রোলমডেল পাচ্ছে না। সুশাসনের অভাব দেখে নিজেকে নানা রকম অন্যায়ের সঙ্গে জড়িয়ে ফেলছে।’ সাম্প্রতিক সময়ে প্রকৌশল এবং ব্যবসায় প্রশাসনের মতো বিষয়ে উচ্চশিক্ষা নেওয়া তরুণদের উগ্র তৎপরতায় সংশ্লিষ্টতা বেশি দেখা যাচ্ছে। এর কারণ হিসেবে বলা হচ্ছে, তাঁরা অনলাইন জগতে বেশি থাকেন এবং তথ্যপ্রযুক্তির মাধ্যমে উচ্চপর্যায়ের চিন্তা করেন। এ কারণেই মোবাইল ও ইন্টারনেট হয়ে উঠেছে শক্তিশালী অস্ত্র, যার অপব্যবহার করছেন মেধাবী উগ্রবাদীরা। নর্থ সাউথকে ঘিরে সমালোচনা: গণমাধ্যমে প্রকাশিত খবর অনুযায়ী, উগ্র কর্মকাণ্ডে জড়িত থাকার অভিযোগে এখন পর্যন্ত এ বিশ্ববিদ্যালয়ের প্রাক্তন ও বর্তমান ২৬ ছাত্র-শিক্ষকের নাম সুনির্দিষ্টভাবে এসেছে। ২০১৩ সালের ১৪ ফেব্রুয়ারি ব্লগার রাজীব হায়দারকে হত্যার সঙ্গে জড়িত ছিলেন সেখানকার সাতজন শিক্ষার্থী। বিশ্ববিদ্যালয় ছাত্রদের সম্পৃক্ততা মূলত তখন থেকে প্রকাশ পেতে থাকে। সর্বশেষ গুলশান, শোলাকিয়া ও কল্যাণপুরের ঘটনা, আরও হামলার হুমকি দিয়ে ভিডিও প্রকাশ এবং র্যা বের নিখোঁজ তালিকা—সব মিলিয়ে ওই বিশ্ববিদ্যালয়ের সাবেক ও বর্তমান শিক্ষক-শিক্ষার্থীর নাম আসতে থাকে। গোয়েন্দা সংস্থা ও ইউজিসির পক্ষ থেকে নর্থ সাউথ কর্তৃপক্ষকে ৪০ ছাত্র-শিক্ষকের নাম দেওয়া হয়েছে। অনুসন্ধানে জানা যায়, প্রায় ২২ হাজার শিক্ষার্থী, ৭০০ পূর্ণকালীন এবং ৩০০ খণ্ডকালীন শিক্ষক থাকা এই বিশ্ববিদ্যালয়ে দৃষ্টিনন্দন অবকাঠামো থাকলেও প্রতিষ্ঠানটি পরিচালনা ও ব্যবস্থাপনায় কিছু ত্রুটি ধরা পড়েছে। উপাচার্য আতিকুল ইসলাম প্রথম আলোকে বলেন, পড়া, শেখা, গবেষণা ও চাকরি পাওয়ার ক্ষেত্রে ওই বিশ্ববিদ্যালয়ের যে অগ্রগতি, তা চাপা পড়ে যাচ্ছে কিছু ছাত্রের উগ্র কর্মকাণ্ডে জড়িত হওয়ার অভিযোগে, যদিও তাঁদের প্রায় সবাই প্রাক্তন। গত ১৪ ও ১৬ জুলাই সরেজমিনে দেখা যায়, বিশ্ববিদ্যালয় মসজিদটির ওপর নজরদারি বাড়ানো হয়েছে। নিরাপত্তাকর্মীরা জানালেন, নামাজের আগে মসজিদের দরজা খুলে দেওয়া হয়। নামাজ শেষ হলেই দরজায় তালা দেওয়া হয়। সাম্প্রতিক সময়ে বিশ্ববিদ্যালয়ে ১৯০টি সিসি ক্যামেরা লাগানো হয়েছে। বিশ্ববিদ্যালয়ের ট্রাস্টি এম এ কাশেম প্রথম আলোকে বলেন, উচ্চশিক্ষার জাগরণ ঘটাতে নর্থ সাউথ যে অবদান রাখছে, সেটি চাপা পড়ে যাচ্ছে। সাম্প্রতিক সময়ে নর্থ সাউথ জর্জ ওয়াশিংটন, জন হপকিনস এবং ইউনিভার্সিটি অব মেরিল্যান্ডের সঙ্গে উচ্চশিক্ষা বিষয়ে চুক্তি করেছে। কিছু ছাত্রের উগ্রবাদিতার সূত্র ধরে এসব অর্জন ম্লান হতে পারে না। বীরত্ব দেখানোর বয়স: বিশ্লেষণে দেখা যায়, একধরনের বীরত্ব বা বীরপুরুষের ভাব তরুণ বয়সে কাজ করে। আন্তর্জাতিক অঙ্গনে ঘটে যাওয়া বিভিন্ন ঘটনাপ্রবাহ প্রচারমাধ্যম ও সামাজিক যোগাযোগমাধ্যমে দেখে তরুণদের কেউ কেউ প্রভাবিত হচ্ছেন। বিশ্বজুড়ে মুসলিম দেশগুলোতে বৃহৎ শক্তির নির্যাতনের ঘটনাগুলো তরুণদের সামনে ধর্মীয় উন্মাদনা সৃষ্টির উদাহরণ হিসেবে তুলে ধরা হয়। এ নির্যাতনের বিরুদ্ধে ইসলামিক স্টেট (আইএস) বা অন্য উগ্রবাদীদের নৃশংসতা দেখে কেউ কেউ অনুপ্রাণিত হচ্ছেন। সাম্প্রতিক ঘটনাগুলো পর্যালোচনা করে দেখা যায়, তরুণেরা এতটাই অনুপ্রাণিত হয়েছেন যে মাদ্রাসার ছাত্র ও বেসরকারি বিশ্ববিদ্যালয়ের ছাত্র, নিম্নবিত্তের সন্তান ও অভিজাতের সন্তান একই মেসে থাকছেন, একই ধরনের নৃশংস কাজ করছেন। যারা কলকাঠি নাড়ছে, তারা এতটাই সফল যে সব পরস্পরবিরোধী চরিত্র ও অবস্থান এক সুতায় গেঁথে ফেলছে। সর্বশেষ কল্যাণপুরে যে নয় জঙ্গিকে হত্যা করা হয়, তাঁদের আটজনের মধ্যে তিনজন নর্থ সাউথের এবং একজন সরকারি কলেজের ছাত্র। এ ছাড়া দুজন প্রাথমিক বিদ্যালয়ে ও একজন মাদ্রাসায় পড়াশোনা করেছেন এবং আরেকজন নির্মাণশ্রমিক। উগ্রবাদিতা নিয়ে সাম্প্রতিক এই তৎপরতাকে ইতিবাচক হিসেবে দেখছেন কেউ কেউ। রাজনীতিবিদদের অনেকেই মনে করছেন, জঙ্গিবাদ সমাজের ওপরতলায় আঘাত করায় সবার টনক নড়েছে, সমাজে ঝাঁকুনি লেগেছে। এতে সরকার, সমাজ ও পরিবারে এ-বিষয়ক দৃষ্টিভঙ্গিতে পরিবর্তন আসবে। বেসামরিক বিমান পরিবহন ও পর্যটনমন্ত্রী রাশেদ খান মেনন প্রথম আলোকে বলেন, জঙ্গিবাদের ভয়াবহতা ও শিকড় সম্পর্কে কয়েক বছর ধরে প্রশাসন ও আইনশৃঙ্খলা রক্ষাকারী বাহিনীকে সতর্ক করা হচ্ছিল। কিন্তু এটাকে যতটা এবং যেভাবে গুরুত্ব দেওয়া উচিত ছিল, তা হয়নি বলেই পরিস্থিতি আজকের এ ভয়াবহ অবস্থায় এসে ঠেকেছে।

মূল হোতাদের বিচার চায় নিহত জঙ্গিদের পরিবার
গুলশানের হলি আর্টিজানে জঙ্গি হামলায় নিহত ব্যক্তিদের পরিবারের কাছে ক্ষমা চেয়েছে ওই ঘটনায় জড়িত ও নিহত ঢাকার তিন তরুণের পরিবার। গুলশান হামলার এক মাসের প্রাক্কালে নিহত তিন জঙ্গির পরিবারের সঙ্গে যোগাযোগ করলে তারা প্রথম আলোকে ক্ষমা চাওয়ার কথা বলেছে। পরিবারগুলো বলছে, তাদের ছেলে নিখোঁজ হওয়ার পর আইনশৃঙ্খলা রক্ষাকারী বাহিনীতে পরিচিতজনদের দ্বারে দ্বারে ঘুরেছে ছেলের সন্ধান পেতে। কিন্তু তারা দুর্ধর্ষ জঙ্গি হিসেবে আবির্ভূত হবে—এটা মা-বাবারা কল্পনাও করেননি। এই তরুণদের যারা বিপথগামী করেছে, তাদের খুঁজে বের করে বিচারের আওতায় আনার দাবি করেছেন পরিবারের সদস্যরা। চিরকুটে নিবরাসের শেষ কথা: হলি আর্টিজানে হামলায় জড়িত ও নিহত জঙ্গিদের একজন নিবরাস ইসলামের আচরণে একটা পরিবর্তন ও অস্থিরতা দেখেছিল পরিবার। সেটা চলতি বছরের জানুয়ারির কথা। নিবরাস বাড়ির লোকজনকে এড়িয়ে চলছিলেন। এরপর ৩ ফেব্রুয়ারি বাড়ি ছেড়ে নিরুদ্দেশ হন। যাওয়ার আগে মা-বাবার উদ্দেশে একটি চিরকুট রেখে যান বাসায়। চিরকুটে নিবরাস লিখেছেন, ‘মাফ করে দিয়ো। গত এক মাস আমি তোমাদের কষ্ট দিয়েছি। আমি দুঃখিত। বাইরে বাইরে থেকেছি। তোমাদের সঙ্গে কথা বলিনি। তোমাদের সঙ্গে থাকলে আমাকে যেখানে যেতে হবে, সেখানে আর যেতে পারব না।’ তাঁর বাবা নজরুল ইসলাম প্রথম আলোকে বলেন, ফুটবলপাগল ছেলের এই পরিণতি হবে, কখনো ভাবতেও পারেননি। তিনি বলেন, ‘আমি ব্যবসায়ী। কিন্তু যত কাজই থাকুক আমি প্রতিদিন নিবরাসকে নিয়ে মাঠে ফুটবল খেলতাম। ফুটবলে আমাদের এই বাপ-বেটা জুটি এলাকার সবার কাছে পরিচিত ছিল। এখন এসব বলে আর কী হবে।’ নিবরাসের ঘনিষ্ঠ একটি সূত্র জানায়, গত বছর সাবেক একজন ফুটবলারের ছেলে নিখোঁজ হলে তখন নিবরাসকে ডেকে জিজ্ঞাসাবাদ করেছিল একটি গোয়েন্দা সংস্থা। ওই ফুটবলারের ছেলে ছিলেন মালয়েশিয়ার মোনাশ বিশ্ববিদ্যালয়ে নিবরাসের সহপাঠী। নিবরাস তখন থেকে গোয়েন্দা সংস্থাটির নজরদারিতে ছিলেন এবং তা এখন জানতে পারছে বলে ওই সূত্রটি দাবি করছে। পরিবারের সূত্রগুলো বলছে, নর্থ সাউথ বিশ্ববিদ্যালয়ে দুই সেমিস্টার পড়ার পর ২০১২ সালে নিবরাস মালয়েশিয়ার মোনাশে পড়তে যান। গত বছরের মাঝামাঝি হঠাৎ দেশে ফিরে আসেন। কিন্তু কার ডাকে, কেন নিবরাস দেশে ফিরে এলেন, সেটা এখনো রহস্য পরিবারের কাছে। মোবাশ্বেরের বাবার জিজ্ঞাসা: মীর সামেহ মোবাশ্বের নিখোঁজ হওয়ার মাস খানেক পর আইনশৃঙ্খলা রক্ষাকারী একটি সংস্থার কর্মকর্তারা বাসা থেকে মোবাশ্বেরের কম্পিউটার নিয়ে পরীক্ষা-নিরীক্ষা করেন। মাস খানেক পর কর্মকর্তারা জানান, মোবাশ্বের জঙ্গিগোষ্ঠীর সঙ্গে জড়িয়ে পড়েছেন। তিনি বিদেশে চলে গেছেন। এর তিন মাসের মাথায় ১ জুলাই গুলশানের হলি আর্টিজানে হামলার পর পরিবার জানতে পারল, তাদের সদ্য কৈশোরোত্তীর্ণ ছেলে গুলি করে ও কুপিয়ে মানুষ হত্যা করেছেন। টেলিকম কোম্পানির উচ্চপদস্থ কর্মকর্তা হায়াৎ কবীর এখন কিছু প্রশ্নের উত্তর খুঁজছেন। সাড়ে ১৮ বছরের ছেলেটিকে জঙ্গিবাদে উদ্বুদ্ধ করতে কত দিন সময় নিয়েছে জঙ্গিরা? স্কুল থেকে বাসা, বাসা থেকে স্কুল—এই ছিল মোবাশ্বেরের গণ্ডি, ওকে জঙ্গিবাদে উদ্বুদ্ধ করতে কোন জায়গাটা বেছে নেওয়া হয়েছিল? নিরুদ্দেশ হয়ে চার মাস কোথায় ছিল? কেন কেউ তাকে খুঁজে পেল না? হায়াৎ কবীর প্রথম আলোকে বলেন, গত ২৯ ফেব্রুয়ারি কোচিংয়ে যাওয়ার কথা বলে ঢাকার বনানীর বাসা থেকে বের হয় আর ফেরেনি মোবাশ্বের। এরপর তিনি গুলশান থানায় জিডি করেন। শুরুতে পুলিশ ভেবেছিল, মোবাশ্বের ফিরে আসবে। কিন্তু কয়েক দিনের মধ্যে আরও চারটি ছেলে নিখোঁজ হয়। এরপর তাদের বাসায় সরকারি সংস্থার কর্মকর্তাদের আনাগোনা বাড়তে থাকে। মোবাশ্বের স্কলাস্টিকা স্কুল থেকে ও লেভেল পাস করার পর এ লেভেলের প্রস্তুতি নিচ্ছিলেন। বাবা হায়াৎ কবীর বলছিলেন, ‘ও লেভেল এক ধাক্কায় পাস করায় আমরা খুশি ছিলাম। ছোটবেলা থেকেই সে বুদ্ধির দিক থেকে সমবয়সী অন্যদের তুলনায় পিছিয়ে ছিল।’ তিনি বলেন, ‘ছেলে নিয়মিত নামাজ পড়ত। তবে বাড়ির কারও সঙ্গে ধর্ম নিয়ে কোনো আলোচনা করত না। বাড়ি ছাড়ার আগে তাকে খুব অস্থির দেখাচ্ছিল।’ কূল পাচ্ছে না রোহানের পরিবার: গত বছরের ৩০ ডিসেম্বর থেকে নিখোঁজ ছিলেন রোহান ইবনে ইমতিয়াজ। তখন তাঁর বাবা-মা চিকিৎসার জন্য কলকাতায় ছিলেন। রাতে তাঁর দুই বোন একটি দাওয়াত থেকে ফিরে দেখেন ভাই বাড়িতে নেই। রোহানের বাবা ইমতিয়াজ খান প্রথম আলোকে বলেন, ছেলের খোঁজে তিনি পুলিশ, র্যা বসহ যেখানে যত পরিচিত আছে, সবার সঙ্গে কথা বলেন। সব জায়গায় ছবি দেন। কিন্তু ছেলের খোঁজ পাননি। রোহান জঙ্গিবাদের দিকে ঝুঁকছেন, তাঁর আচার-আচরণে কোনো পরিবর্তন দেখেছেন কি না, এমন প্রশ্নের জবাবে ইমতিয়াজ খান বলেন, ‘পঞ্চম শ্রেণি থেকেই রোহান পাঁচ ওয়াক্ত নামাজ পড়ত। কিন্তু অন্য ধরনের কোনো কিছু তাঁরা ভাবতেও পারেননি। আচরণগত পরিবর্তনও চোখে পড়েনি। কীভাবে রোহান জঙ্গিগোষ্ঠীতে জড়াল, তা ভেবে কূলকিনারা করতে পারছেন না।’ গুলশান হামলায় জড়িত অপর দুজন—খায়রুল ইসলাম ও শফিকুল ইসলামের বাড়ি বগুড়ায়। তাঁরা লেখাপড়া করেছেন মাদ্রাসায়। তাঁদের দুই পরিবারের বক্তব্য এর আগে প্রথম আলোতে ছাপা হয়েছে। তাতে তাঁরা বলেছিলেন, দুজনই ছয় মাস ধরে পরিবারের সঙ্গে যোগাযোগ-বিচ্ছিন্ন ছিলেন। তিন বছর ধরে অচেনা অর্ক: শেহজাদ রউফ অর্কের বাবা তৌহিদ রউফ আন্তর্জাতিক একটি অস্ত্র উৎপাদন ও বিপণনকারী প্রতিষ্ঠানের এদেশীয় প্রতিনিধি। সেনাবাহিনী, র্যা ব ও পুলিশের সঙ্গে তাঁর দুই যুগের পুরোনো ব্যবসা। তৌহিদ রউফ গত শনিবার প্রথম আলোকে বলেন, ‘গত ৩ ফেব্রুয়ারি অর্ক নিখোঁজ হয়। এরপর এমন কোনো বাহিনী নেই, যেখানে যাইনি। আমার সুযোগ ছিল। সব চেষ্টা করেছি। কিন্তু ছেলেকে পেলাম না।’ ৬ ফেব্রুয়ারি ভাটারা থানায় তৌহিদ ছেলের ছবিসহ নিখোঁজ জিডি করেছিলেন। আইনশৃঙ্খলা রক্ষাকারী একাধিক বাহিনী ও সংস্থার কর্মকর্তারা তাঁকে ধারণা দিয়েছিলেন, শেহজাদ কোনো জঙ্গিগোষ্ঠীর সঙ্গে জড়িয়ে বিদেশ চলে গেছেন। তিনিও তা বিশ্বাস করেছিলেন। এরপর ২৬ জুলাই ভোরে কল্যাণপুরে পুলিশের অভিযানে নিহত জঙ্গিদের লাশের ছবি দেখে জানতে পারলেন তাঁর ছেলেও নিহত নয়জনের একজন। মার্কিন নাগরিক শেহজাদ অর্ক (২৪) নর্থ সাউথ বিশ্ববিদ্যালয়ের ছাত্র ছিলেন। ব্যবসায় প্রশাসনে স্নাতক পাস করার পর এ বছরই এমবিএ করতে মার্কিন যুক্তরাষ্ট্রে যাওয়ার কথা ছিল। ছেলের মধ্যে কোনো পরিবর্তন চোখে পড়েছিল কি না, জানতে চাইলে বাবা তৌহিদ রউফ প্রথম আলোকে বলেন, ‘অর্ক হঠাৎ নামাজ পড়তে শুরু করেছিল। এটাকে কি পরিবর্তন বলব? ও যখন স্কুলে পড়ে তখন ওর মা মারা যায়। শুক্রবার দিন আমাকে ডেকে তুলে মায়ের কবরে দোয়া করতে যেতে চাইত। ছেলে নামাজ পড়ছে, আমি পড়ছি না, এটা ভেবে অপরাধবোধে ভুগতাম।’ তৌহিদ রউফের ধারণা, নর্থ সাউথ ইউনিভার্সিটিতে ভর্তি হওয়ার পর বছর তিনেক আগে থেকে তাঁর ছেলে জঙ্গিগোষ্ঠীর খপ্পরে পড়েছিল। তিনি বলেন, ছেলের আচরণগত পরিবর্তন দেখে তাঁর সন্দেহ হচ্ছিল নর্থ সাউথ বিশ্ববিদ্যালয়ে কোনো ঝামেলা আছে। তিনি তখন বিষয়টি আইনশৃঙ্খলা রক্ষাকারী বাহিনীতে পরিচিতজনদের জানিয়েছিলেন। তৌহিদ রউফের একমাত্র ছেলে অর্ক। মা ছিলেন রবীন্দ্রসংগীতশিল্পী। অর্ক ঘরোয়া আসরে অঞ্জন দত্তের গান গাইতেন। একটা সময় ছেলের ড্রামের শব্দে অস্থির হয়ে যেতেন বাবা-মা। সেই ছেলের এমন পরিণতি কিছুতেই মানতে পারছেন না বাবা।

ইইউ প্রতি বর্গ কিলোমিটারেই নিরাপত্তা চায়
শুধু ঢাকার গুলশান-বনানী-বারিধারায় নয়, সারা বাংলাদেশে এবং প্রতি বর্গকিলোমিটারেই বিদেশিদের জন্য নিরাপত্তা চেয়েছে ইউরোপীয় ইউনিয়ন (ইইউ)। সচিবালয়ে গতকাল রোববার অনুষ্ঠিত বাংলাদেশ-ইইউ বিজনেস কাউন্সিলের ‘বাংলাদেশ ব্যবসায় পরিবেশ সংলাপ’ শেষে ইইউ রাষ্ট্রদূত পিয়েরে মায়াদু এ নিরাপত্তার দাবি জানান। বৈঠকে বাংলাদেশের সাম্প্রতিক জঙ্গি হামলা, বিদেশিদের অবস্থান, নিরাপত্তা পরিস্থিতি ইত্যাদি নিয়ে আলোচনা হয়। বৈঠকের পর পিয়েরে মায়াদু সাংবাদিকদের বলেন, ‘গুলশান ও তারপরের শোলাকিয়ার মতো ঘটনাগুলো আমাদের উদ্বিগ্ন করেছে। শুধু ঢাকায় নয়, দরকার এখন সারা দেশেই নিরাপত্তাব্যবস্থা জোরদার করা। দরকার প্রতি বর্গকিলোমিটারেই নিরাপত্তা দেওয়া। কারণ, আমরা বেসরকারি খাতের সঙ্গে ব্যবসা করি। বিভিন্ন উন্নয়নমূলক কাজও রয়েছে আমাদের।’ মায়াদু আরও বলেন, এ দেশের ১৬ কোটি মানুষ নিরাপদ বোধ করলে বিদেশিরাও নিরাপদ বোধ করবেন। মায়াদুর ব্রিফিংয়ের আগে বাণিজ্যমন্ত্রী তোফায়েল আহমেদ তাঁর বক্তব্যে বলেন, হলি আর্টিজানের ঘটনার পর স্বাভাবিকভাবেই বিদেশি ক্রেতাদের মনে উদ্বেগ আসতে পারে। তবে ঘটনাগুলোর পর সরকারি পদক্ষেপগুলোতে তাঁরা সন্তোষ প্রকাশ করেছেন। বৈঠকে ঢাকায় নিযুক্ত সুইডেন, স্পেন ও নেদারল্যান্ডসের রাষ্ট্রদূত; ব্রিটিশ হাইকমিশনার; ইতালি ও জার্মান দূতাবাসের চার্জ দ্য অ্যাফেয়ার্স; ডেনমার্ক দূতাবাসের কমার্শিয়াল কাউন্সিলরসহ ১৬ জন প্রতিনিধি উপস্থিত ছিলেন। সরকারের পক্ষ থেকে উপস্থিত ছিলেন বাণিজ্যসচিব হেদায়েতুল্লাহ আল মামুনসহ বাণিজ্য মন্ত্রণালয়ের শীর্ষ পর্যায়ের কর্মকর্তারা। কাউন্সিলের বৈঠক শেষে ইইউ প্রতিনিধিদের উপস্থিতিতেই কথা বলেন বাণিজ্যমন্ত্রী। তিনি বলেন, ‘হলি আর্টিজানে বিদেশিদের লক্ষ্য করেই হামলা চালিয়েছে জঙ্গিরা। বাংলাদেশের অগ্রগতি বাধাগ্রস্ত করতেই এ ঘটনা। তবে বাংলাদেশে যাঁরা ব্যবসা করছেন, সবার আগে তাঁদের নিরাপত্তার দিকটি আমরা দেখব। প্রয়োজনে তাঁদের এসকর্ট (নিরাপত্তা সহচর) দেব।’ বাণিজ্যমন্ত্রী বলেন, ‘বিদেশি ব্যবসায়ী ও কূটনীতিকদের সর্বোচ্চ নিরাপত্তা নিশ্চিত করা হয়েছে। এর ফলে পরিস্থিতি এখন প্রায় স্বাভাবিক। আশা করছি, ভবিষ্যতে এ ধরনের অনাকাঙ্ক্ষিত ঘটনা আর ঘটবে না।’ বাণিজ্যমন্ত্রী বলেন, বাংলাদেশে বিদেশি ব্যবসায়ী, কূটনীতিক বা মধ্যস্থতাকারীরা নিরাপদে থাকবেন এবং স্বাভাবিকভাবেই তাঁদের কাজকর্ম করতে পারবেন। ইইউর সঙ্গে বাংলাদেশের বাণিজ্য বৃদ্ধি ও ব্যবসায়িক সমস্যা সমাধানে গঠিত তিন সচিব এবং পাঁচ রাষ্ট্রদূতের (থ্রি প্লাস ফাইভ) সমন্বয়ে গঠিত কমিটি ১৮ আগস্ট সভা করবে বলে জানান বাণিজ্যমন্ত্রী।

সরেজমিন এক রাতেই ভেসে গেল রেণু বেওয়ার ঘর–সংসার
স্বামী মারা গেছেন অনেক আগে। রেখে গিয়েছিলেন ভিটাটুকু। অনেক কষ্টে টিনের দুটি ঘর তুলে একমাত্র ছেলেকে বুকে আগলে তিল তিল করে সাজিয়েছিলেন ছোট্ট সংসার। তাঁর সেই ঘরই এক রাতের বানের পানিতে ভেসে গেল। ব্রহ্মপুত্র নদের উপচে পড়া পানিতে ঘর হারিয়ে রেণু বেওয়া এখন নিঃস্ব। ছেলেটিই এখন বাঁচার একমাত্র অবলম্বন কুড়িগ্রামের চিলমারী উপজেলার রানীগঞ্জ ইউনিয়নের অসহায় এই নারীর। অস্থায়ীভাবে ঠাঁই নিয়েছেন ওই ইউনিয়নের কাচকোল হাট মেহেরুন্নেছা উচ্চবিদ্যালয়ে। বিভিন্ন জেলায় চলমান বন্যায় ঘরবাড়ি তলিয়ে বা ভেসে গিয়ে কিংবা নদীভাঙনের শিকার হয়ে অসহায় হয়ে পড়েছেন রেণু বেওয়ার মতো অসংখ্য মানুষ। গতকাল রোববার সকালে রানীগঞ্জ ইউনিয়নের বুরুজের পার এলাকায় গিয়ে দেখা যায়, রেণু বেওয়া ছেলে গোলবাহার ও ভাই আবদুস ছালামকে নিয়ে নৌকায় করে আশ্রয়কেন্দ্রে যাচ্ছেন। সঙ্গে প্লাস্টিকের চেয়ার, কিছু ঘটিবাটি, দু-একটা কাঁথা। এগুলোই রক্ষা করতে পেরেছেন তিনি। যাওয়ার সময় বারবার পানিতে তলিয়ে থাকা ভিটার দিকে তাকিয়ে চোখের পানি ফেলছেন। শাড়ির আঁচল দিয়ে চোখের পানি মুছছেন। ওই এলাকার বানভাসি কিছু লোকের সঙ্গে কথা বলে জানা যায়, বন্যায় বুরুজের পারসহ আশপাশের ২০টি গ্রাম প্লাবিত হয়েছে। চিলমারী উপজেলা সদর, থানাহাট বন্দর, কুড়িগ্রাম-চিলমারী সংযোগ সড়ক ও উপজেলার অন্য সড়কগুলোতে কোথাও কোমর, কোথাওবা হাঁটুপানি। যাঁরা কিছুটা উঁচু স্থানে আশ্রয় নিয়েছিলেন, তাঁরাও স্বস্তিতে নেই। কারণ, সেখানেও পানি উঠছে। এ ছাড়া রমনা স্টেশনের পাশে রেললাইনের নিচের গর্ত দিয়ে এপাশে-ওপাশে পানি যাচ্ছে। এতে রেললাইন ঝুঁকিতে রয়েছে। জানা গেল, গত শুক্রবার সন্ধ্যায় হঠাৎ ব্রহ্মপুত্রের পানি উপচে উপজেলার অনেক বসতবাড়ি-ভিটা তলিয়ে যায়। ভেসে গেছে ঘরে থাকা আসবাব, চাল-ডালসহ প্রয়োজনীয় দ্রব্য, গরু-বাছুর সবকিছু। রেণু বেওয়া প্রথম আলোকে বলেন, ১০ বছর আগে তাঁর স্বামী মারা যান। দিনমজুরি করে ছেলেকে নিয়ে বহু কষ্টে সংসার চালান। স্বামীর রেখে যাওয়া ভিটায় তোলেন দুটি টিনের ঘর। কিন্তু এক রাতে সব শেষ হয়ে গেল। রেণুর আরেক ভাই সুরুজ আলী, পেশায় কৃষিশ্রমিক। তিনি বলেন, পাঁচ দিন আগে কাজের খোঁজে চট্টগ্রাম যান। মহাজনের সঙ্গে কাজের চুক্তিও হয়। হঠাৎ মুঠোফোনে খবর পান, বন্যার পানির তোড়ে তাঁর ঘর ভেসে গেছে। কাজ ফেলে চট্টগ্রাম থেকে শনিবার গ্রামে ফিরে দেখেন, ঘরের চিহ্নও নেই। শুধু পানি। খোঁজাখুঁজির পর ছেলেমেয়েদের সন্ধান পান মেহেরুন্নেছা উচ্চবিদ্যালয়ে। বুকে জড়িয়ে ধরে কান্নায় ভেঙে পড়েন। রেণুর ভাই আবদুস ছালাম বন্যায় সবকিছু হারিয়ে যেন পাথর হয়ে গেছেন। একসময় বললেন, কোনো দিন তাঁদের বাড়িতে পানি ওঠেনি। এবার বন্যার তোড়ে সব ভেসে গেল। তিনি বললেন, ‘হামরা গরিব মানুষ। কমনে করি কি করমো। কত কষ্ট করি ঘরবাড়ি করছ। এক রাতে শ্যাষ।’ এলাকাবাসী বললেন, শুক্রবার প্রথমে ব্রহ্মপুত্রের পানি বুরুজের পার গ্রামেই ঢোকে। গ্রামে ৫০-৬০টি পরিবারের বসবাস। এর মধ্যে ১০টি পরিবারের ঘর ভেসে গেছে। এসব পরিবার ওই বিদ্যালয়ে আশ্রয় নিয়েছে। এখনো সাহায্য না পাওয়ার কথা জানাল পরিবারগুলো। এ প্রসঙ্গে রানীগঞ্জ ইউনিয়ন পরিষদের চেয়ারম্যান মো. মঞ্জুরুল ইসলাম বলেন, মেহেরুন্নেছা উচ্চবিদ্যালয়ে ৬০-৭০টি পরিবার আশ্রয় নিয়েছে। দু-এক দিনের মধ্যে তাদের মধ্যে ত্রাণ বিতরণ করা হবে। একই কথা বললেন চিলমারী উপজেলা নির্বাহী কর্মকর্তা মো. রফিকুল ইসলাম।

চট্টগ্রাম কলেজে গোলাগুলি জঙ্গিবাদবিরোধী মানববন্ধনে সংঘর্ষে জড়াল ছাত্রলীগ
বহিরাগত যুবকদের নিয়ে চট্টগ্রাম কলেজের সামনে জঙ্গিবাদবিরোধী মানববন্ধন করা নিয়ে ছাত্রলীগের দুই পক্ষের মধ্যে গোলাগুলি ও সংঘর্ষ হয়েছে। গতকাল রোববার দুপুর সাড়ে ১২টায় কলেজের মূল ফটকের সামনে এ সংঘর্ষের ঘটনা ঘটে। এ সময় গুলিবিদ্ধ হয়েছেন তিনজন। তাঁদের মধ্যে একজনের অবস্থা আশঙ্কাজনক। গুলিবিদ্ধ তিনজন হলেন মোবারক উদ্দিন (২২), ইসমাইল হোসেন (২৬) ও ইমাম হোসেন (২২)। তাঁদের চট্টগ্রাম মেডিকেল কলেজ (চমেক) হাসপাতালে ভর্তি করা হয়েছে। হাসপাতালের পুলিশ ফাঁড়ির সহকারী উপপরিদর্শক পঙ্কজ বড়ুয়া জানান, ইমাম হোসেনের পিঠে গুলি লেগেছে। তাঁর অবস্থা আশঙ্কাজনক। অন্য দুজনের গুলি লেগেছে পায়ে। প্রত্যক্ষদর্শী ও পুলিশ সূত্র জানায়, চট্টগ্রাম মহানগর ছাত্রলীগের সাধারণ সম্পাদক নুরুল আজিম এবং চকবাজার থানা ছাত্রলীগের সাবেক সভাপতি নুরুল মোস্তফার অনুসারীদের মধ্যে এই সংঘর্ষ হয়। গতকাল বেলা ১১টায় নুরুল মোস্তফার অনুসারীরা কলেজের সামনে জঙ্গিবাদবিরোধী মানববন্ধনের আয়োজন করেন। পরে তাঁরা মিছিল নিয়ে চট্টগ্রাম প্রেসক্লাবে যান। সেখান থেকে ফিরে তাঁরা আবার কলেজের সামনে জড়ো হন। এ সময় কয়েকজন কলেজের ভেতরে ঢোকেন। তখন কলেজের ভেতরে থাকা নুরুল আজিমের অনুসারী নেতা-কর্মীরা মোস্তফার অনুসারীদের কাছে জানতে চান, কেন বহিরাগতদের নিয়ে মানববন্ধন করা হয়েছে। এ নিয়ে দুই পক্ষের মধ্যে কথা-কাটাকাটি হয়। একপর্যায়ে দুই পক্ষ সংঘর্ষে জড়ায়। এ সময় কয়েকটি গুলির শব্দ শোনা যায়। এ সময় চট্টগ্রাম কলেজ ও এর বিপরীত পাশে অবস্থিত হাজী মুহাম্মদ মহসিন কলেজের শিক্ষার্থীদের মধ্যে আতঙ্ক ছড়িয়ে পড়ে। তবে সংঘর্ষের কারণে শ্রেণি কার্যক্রম ও পরীক্ষার কোনো ব্যাঘাত ঘটেনি বলে জানান হাজী মুহাম্মদ মহসিন কলেজের অধ্যক্ষ অঞ্জন নন্দী ও চট্টগ্রাম কলেজের উপাধ্যক্ষ প্রদীপ চক্রবর্তী। প্রত্যক্ষদর্শীরা বলেন, বেলা পৌনে একটার দিকে মোস্তফার অনুসারী নেতা-কর্মীরা কলেজের সামনের সড়ক অবরোধ করেন। তাঁদের একটি অংশ কিছুক্ষণ পর কলেজ থেকে ৫০০ গজ দূরে চকবাজার এলাকায় গিয়ে সড়ক বিভাজক (স্থানান্তরযোগ্য) তুলে ফেলে। এ কারণে সেখানেও যান চলাচলে প্রতিবন্ধকতা সৃষ্টি হয়। এর আগে গত ১৮ জুন চট্টগ্রাম সিটি মেয়র আ জ ম নাছির উদ্দীনের নামে স্লোগান দেওয়াকে কেন্দ্র করে চট্টগ্রাম কলেজে ছাত্রলীগের দুই পক্ষের নেতা-কর্মীদের মধ্যে পাল্টাপাল্টি ধাওয়া ও সংঘর্ষ হয়। পরদিন ১৯ জুন ভর্তি হতে ইচ্ছুক শিক্ষার্থীদের শুভেচ্ছা জানানো নিয়ে দুই পক্ষ আবারও সংঘর্ষে জড়ায়। ওই দুই দিনের সংঘর্ষে সাতজন আহত হন। তখনো সংঘর্ষের সময় গুলির শব্দ শোনা যায়। গতকালের সংঘর্ষের বিষয়ে চট্টগ্রাম কলেজ শাখা ছাত্রলীগ নেতা ও নুরুল আজিমের অনুসারী মাহমুদুল করিম প্রথম আলোকে বলেন, নুরুল মোস্তফার অনুসারীরা বহিরাগতদের নিয়ে কেন মানববন্ধন করেছেন, তা জানতে চাইলে তাঁরা কয়েকজনকে মারধর করেন। একপর্যায়ে তাঁরা গুলি করেন বলে দাবি করেন তিনি। এতে তাঁদের কয়েকজন কর্মী আহত হয়েছেন। অবশ্য নুরুল আজিমের অনুসারীরা গুলি করেছেন বলে পাল্টা অভিযোগ করেন নুরুল মোস্তফার অনুসারী ও চট্টগ্রাম কলেজ শাখা ছাত্রলীগের নেতা সুভাষ মল্লিক। তিনি বলেন, মানববন্ধন শেষ করে কলেজ ক্যাম্পাসে প্রবেশ করার সঙ্গে সঙ্গেই মাহমুদুল করিমসহ কয়েকজন তাঁদের লক্ষ্য করে গুলি ছোড়ে। এতে তাঁদের তিনজন আহত হয়েছেন। দুই পক্ষই আহত ব্যক্তিদের নিজেদের কর্মী দাবি করলে তাঁরা কেউ চট্টগ্রাম কলেজ ও হাজী মুহাম্মদ মহসিন কলেজের শিক্ষার্থী নন বলে জানান চট্টগ্রাম নগর পুলিশের উপকমিশনার (উত্তর) পরিতোষ ঘোষ। দুপুরে চট্টগ্রাম কলেজ এলাকায় গিয়ে দেখা যায়, নুরুল মোস্তফার অনুসারীরা মাহমুদুল করিমদের গ্রেপ্তারের দাবিতে সড়ক অবরোধ করে বিক্ষোভ করতে থাকেন। এ সময় গাড়ি চলাচলে তাঁরা বাধা দেন। বেলা সোয়া একটার দিকে নেতা-কর্মীরা এক ছাত্রকে মারধর করেন। বেলা তিনটার দিকে নগর পুলিশের একটি দল চট্টগ্রাম কলেজের প্রশাসনিক ভবনে অবস্থান করা ছাত্রলীগের কর্মীদের বের করে দেন। কলেজের সামনের সড়কে অবস্থান নেওয়া নেতা-কর্মীদের সড়ক থেকে সরে যাওয়ার জন্যও অনুরোধ করেন পুলিশ সদস্যরা। এ সময় কয়েকজন পুলিশের সঙ্গে তর্কে জড়ান। পরে পুলিশ লাঠিপেটা করে তাঁদের সড়ক থেকে সরিয়ে দেয়। এরপর সড়কে যান চলাচল স্বাভাবিক হয়। চট্টগ্রাম নগর পুলিশের উপকমিশনার (উত্তর) পরিতোষ ঘোষ সাংবাদিকদের বলেন, সংঘর্ষের সময় কারা গুলি করেছে তা খুঁজে বের করা হবে। বারবার অনুরোধের পরও একটি পক্ষ সড়ক অবরোধ করে রাখে। তাঁদের সরাতে লাঠিপেটা করতে বাধ্য হয় পুলিশ।

দিনে তিন হাজার বাংলাদেশি ভারতে যায়: স্বরাষ্ট্রমন্ত্রী
স্বরাষ্ট্রমন্ত্রী আসাদুজ্জামান খান কামাল বলেছেন, প্রতিদিন তিন হাজার বাংলাদেশি নাগরিক ভারতে প্রবেশ করে। এ হিসাবে প্রতিবছর প্রায় ১১ লাখ বাংলাদেশি ভারত সফর করে। ভারত সরকার দুই দেশের স্বরাষ্ট্রমন্ত্রী পর্যায়ের বৈঠকে এ তথ্য দিয়েছে। নয়াদিল্লিতে দুই দেশের স্বরাষ্ট্রমন্ত্রী পর্যায়ের বৈঠক শেষে দেশে ফিরে স্বরাষ্ট্রমন্ত্রী আসাদুজ্জামান খান গতকাল রোববার প্রথম আলোকে এ তথ্য জানান। তিনি বলেন, ভারত সরকার বাংলাদেশকে ভিসা সহজীকরণসহ বেশ কিছু সুবিধা দিতে সম্মত হয়েছে। গতকাল বিকেলে স্বরাষ্ট্র মন্ত্রণালয়ে আয়োজিত এক সংবাদ সম্মেলনে আসাদুজ্জামান খান বলেন, বাংলাদেশ থেকে ভারতে প্রবেশের ক্ষেত্রে ভিসা ‘এন্ট্রি-এক্সিট’ শর্ত থাকছে না। আকাশ বা সীমান্তপথে প্রবেশ করে আবার যেকোনো পথেই ফেরত আসা যাবে। তিনি বলেন, ‘ভারতের সঙ্গে ভিসা এন্ট্রি-এক্সিটের বর্তমান ব্যবস্থায় জনগণের ভোগান্তি হচ্ছে। তাই আমরা তাদের এন্ট্রি-এক্সিটের বাধ্যবাধকতা তুলে নিতে প্রস্তাব দিয়েছিলাম। ভারত সরকার আমাদের প্রস্তাবে সম্মত হয়েছে। শিগগিরই এটি কার্যকর হবে। এ ছাড়া ভিসা প্রক্রিয়া সহজ করার অনুরোধ জানিয়েছি। বিশেষ করে মুক্তিযোদ্ধা ও প্রবীণদের ভিসা সহজ এবং বিশেষ সুবিধা দেওয়ার প্রস্তাব তারা ভেবে দেখছে।’ বর্তমান নিয়মে বাংলাদেশের নাগরিকদের ভারতে ভিসা আবেদনে কোন পথে প্রবেশ করবে, সেটা আকাশ না স্থলপথে, তা উল্লেখ করতে হয়। যে পথে প্রবেশ, সেই পথেই ফেরত আসার বাধ্যবাধকতা রয়েছে। স্বরাষ্ট্রমন্ত্রী বলেন, জঙ্গি-সন্ত্রাস মোকাবিলায় ভারত বাংলাদেশের পাশে থাকার কথা জানিয়েছে। গত দুই বছরে সীমান্তে হত্যাকাণ্ড বেড়েছে। তিনি বলেন, ‘বৈঠকে আমরা বিএসএফের হত্যাকাণ্ড বন্ধের বিষয়টি আলোচনায় এনেছি, তারা রাজি হয়েছে। সীমান্তে হত্যাকাণ্ডের পরিসংখ্যান আমরা ভারত সরকারের কাছে দিয়েছি। মাদক-চোরাচালান বন্ধে আমরা ভারতকে প্রস্তাব দিয়েছি, তাতেও তারা সম্মত হয়েছে।’ দুই দেশের বৈঠক ফলপ্রসূ হয়েছে দাবি করে স্বরাষ্ট্রমন্ত্রী বলেন, ‘বাংলাদেশে যেসব সীমান্ত এলাকায় রাস্তা নেই, সেসব এলাকায় আমাদের বিজিবি সদস্যদের ভারতের রাস্তা ব্যবহার করার জন্য প্রস্তাব করা হলে তাতে ভারত সম্মত হয়েছে।’ বাংলাদেশে জঙ্গিবাদ ও সন্ত্রাসবাদ দমনে ভারত কী ধরনের সহযোগিতা করবে—সাংবাদিকদের এ প্রশ্নের জবাবে স্বরাষ্ট্রমন্ত্রী বলেন, সন্ত্রাস দমনে সব ধরনের সহযোগিতা করবে ভারত। শুধু জঙ্গি হামলা নয়, বাংলাদেশে যখন যা সহযোগিতার প্রয়োজন হবে, ভারত সব ক্ষেত্রে সহযোগিতা করবে। জঙ্গি দমনে বাংলাদেশ একা নয়, পাশে ভারত আছে বলেও দিল্লির বৈঠকে ভারতের স্বরাষ্ট্রমন্ত্রী জানিয়েছেন।

বৃক্ষমেলা উদ্বোধন অনুষ্ঠানে প্রধানমন্ত্রী ট্যানারির মালিকেরা হাজারীবাগ ছাড়তে কালক্ষেপণ করছেন
রাজধানীর হাজারীবাগ থেকে সরে না যাওয়ার জন্য ট্যানারির মালিকেরা অযথা কালক্ষেপণ করছেন। বিশ্ব পরিবেশ দিবস ও পরিবেশ মেলা এবং জাতীয় বৃক্ষরোপণ অভিযান ও বৃক্ষমেলার উদ্বোধন অনুষ্ঠানে এ ব্যাপারে বিরক্তি প্রকাশ করেছেন প্রধানমন্ত্রী শেখ হাসিনা। গতকাল রোববার রাজধানীর কৃষিবিদ ইনস্টিটিউশন মিলনায়তনে এ অনুষ্ঠানের আয়োজন করা হয়। প্রধানমন্ত্রী বলেন, ‘ট্যানারি কারখানাগুলো সাভারের হরিণধরা এলাকায় সরিয়ে নেওয়ার জন্য সরকারের পক্ষ থেকে ট্যানারির মালিকদের অনেক ধরনের সুবিধা দেওয়া হয়েছে। সেখানে বর্জ্য ব্যবস্থাপনারও সুবন্দোবস্ত করা হয়েছে। তবু ট্যানারি কারখানাগুলোর মালিকেরা অযথা সময় নষ্ট করছেন। কেন তাঁরা সেখানে যেতে চাইছেন না, তা বুঝতে পারছি না। এটা ঠিক নয়। তবে তাঁদের আর দেরি করা উচিত নয়।’ শেখ হাসিনা আরও বলেন, তাঁরা যত তাড়াতাড়ি হাজারীবাগ এলাকা ছাড়বেন, ততই এই এলাকার পরিবেশের উন্নয়নের জন্য তা মঙ্গলজনক হবে। তিনি এ সময় ট্যানারি স্থাপনাগুলো অবিলম্বে সরিয়ে নেওয়ার ক্ষেত্রে প্রয়োজনীয় ব্যবস্থা নিতে সংশ্লিষ্ট কর্মকর্তাদের নির্দেশ দেন। প্রধানমন্ত্রী বলেন, পরিবেশ ও জীববৈচিত্র্য সুরক্ষায় বৃক্ষরোপণ কর্মসূচি জোরদার করতে হবে। এর অংশ হিসেবে সারা দেশে সবুজ উন্নয়ন নিশ্চিত করতে সংশ্লিষ্ট সবাইকে এগিয়ে আসতে হবে। তিনি বলেন, গ্রিন হাউস গ্যাস ইফেক্টের কারণে জলবায়ুর পরিবর্তন ঘটছে। এই পরিস্থিতিতে টেকসই উন্নয়নের মাধ্যমে সবুজ অর্থনীতি গড়ার পথই একমাত্র বিকল্প। প্রতিটি প্রকল্পের ক্ষেত্রে পরিবেশগত প্রভাব ভালোভাবে নিরূপণ করা এবং দূষণ নিয়ন্ত্রণে কার্যকর পদক্ষেপ নেওয়ার আহ্বান জানিয়ে প্রধানমন্ত্রী বলেন, নদীদূষণ, পাহাড় কাটা, কৃষিজমিতে রাসায়নিকের যথেচ্ছ ব্যবহার বন্ধসহ পরিবেশ রক্ষায় সবাইকে এগিয়ে আসতে হবে। জাতি হিসেবে পরিবেশ রক্ষার দায়িত্ব সবার। প্রধানমন্ত্রী বলেন, পরিবেশ সুন্দর ও পরিচ্ছন্ন রাখতে প্রতিটি এলাকায় জলাধার রাখতে হবে। এ জন্য পরিবেশ ও বন মন্ত্রণালয়কে নজরদারি বৃদ্ধির পাশাপাশি তাদের অব্যাহত নজরদারির মাধ্যমে রাজউকসহ সংশ্লিষ্ট প্রতিষ্ঠানগুলোকে চাপ প্রয়োগেরও আহ্বান জানান তিনি। পরিবেশ ও বনমন্ত্রী আনোয়ার হোসেন মঞ্জুর সভাপতিত্বে অনুষ্ঠানে বিশেষ অতিথির বক্তব্য দেন পরিবেশ ও বন উপমন্ত্রী আবদুল্লাহ আল ইসলাম জ্যাকব, পরিবেশ ও বনসচিব কামাল উদ্দিন আহমেদ, পরিবেশ ও বন অধিদপ্তরের মহাপরিচালক রইসুল আলম মণ্ডল এবং প্রধান বন সংরক্ষক মো. ইউনুস আলী। বার্তা সংস্থা বাসস জানায়, অনুষ্ঠানে প্রধানমন্ত্রী ২০১৬ সালের জন্য বঙ্গবন্ধু অ্যাওয়ার্ড ফর ওয়াইল্ড লাইফ কনজারভেশন ও জাতীয় পরিবেশ অ্যাওয়ার্ড এবং ২০১৫ সালের জন্য বৃক্ষরোপণে জাতীয় পুরস্কার ও সামাজিক বনায়নের লভ্যাংশের চেক প্রদান করেন। এ বছর তিনজন বিশিষ্ট ব্যক্তি ‘বঙ্গবন্ধু অ্যাওয়ার্ড ফর ওয়াইল্ডলাইফ কনজারভেশন’ পুরস্কার পেয়েছেন। তাঁরা হলেন সাবেক বন সংরক্ষক তপন কুমার দে, ঢাকা বিশ্ববিদ্যালয়ের প্রাণিবিদ্যা বিভাগের ড. নুর জাহান সরকার এবং নওগাঁর জীববৈচিত্র্য, বন, বন্য প্রাণি ও নদী সংরক্ষণ কমিটির (জীবন) প্রতিষ্ঠাতা মো. ইউনুছার রহমান (হেবজুল)। বন্যায় ক্ষতিগ্রস্ত ব্যক্তিদের পাশে দাঁড়ান: বাসস জানায়, দেশের বন্যাকবলিত এলাকার ক্ষতিগ্রস্ত মানুষের পাশে শুকনো খাবারসহ ত্রাণসামগ্রী নিয়ে দাঁড়াতে ব্যক্তি ও প্রতিষ্ঠানগুলোর প্রতি আহ্বান জানিয়েছেন প্রধানমন্ত্রী শেখ হাসিনা। গতকাল প্রধানমন্ত্রীর প্রেস সচিব ইহসানুল করিম স্বাক্ষরিত এক সংবাদ বিজ্ঞপ্তিতে এ কথা বলা হয়।

বিদ্যুতের ১ কোটি ৩২ লাখ প্রিপেইড মিটার বসানো হবে পাঁচ বছরে
আগামী পাঁচ বছরে (২০১৬-২১ সাল) দেশে ১ কোটি ৩২ লাখ ৩৬ হাজার প্রি-পেইড মিটার স্থাপনের পরিকল্পনা চূড়ান্ত করেছে সরকার। এর মধ্যে প্রায় ১ কোটি মিটার স্থাপন করবে পল্লী বিদ্যুতায়ন বোর্ড (আরইবি)। ‘গ্রাহকসেবায় প্রি-পেমেন্ট মিটার প্রবর্তন’ শীর্ষক এক আলোচনা সভায় এ তথ্য জানানো হয়েছে। আন্তর্জাতিক পাবলিক সার্ভিস দিবস উপলক্ষে গতকাল রোববার সকালে বিদ্যুৎ ভবনের মুক্তি হলে বিদ্যুৎ, জ্বালানি ও খনিজ সম্পদ মন্ত্রণালয় এই আলোচনার আয়োজন করে। বিদ্যুতের প্রি-পেইড মিটার স্থাপনের সক্রিয় উদ্যোগ নেওয়া হয় ২০০৯-১০ সালে। এখন পর্যন্ত সরকার এ-সংক্রান্ত অন্তত ছয়টি প্রকল্প অনুমোদন করেছে, যার মোট ব্যয় নির্ধারণ করা হয়েছে ১ হাজার ১৫০ কোটি টাকার মতো। কিন্তু বিতরণ কোম্পানিগুলো এখন পর্যন্ত এর ১ শতাংশ অর্থও ব্যয় করতে পারেনি বলে পরিকল্পনা কমিশনের বাস্তবায়ন, পরিবীক্ষণ ও মূল্যায়ন বিভাগের (আইএমইডি) সূত্র জানায়। প্রি-পেইড মিটার স্থাপনে এই ধীরগতি সম্পর্কে সভার মুক্ত আলোচনা পর্যায়ে প্রথম আলোর প্রশ্নের জবাবে সভার সভাপতি ও বিদ্যুৎসচিব মনোয়ার ইসলাম বলেন, ‘এখন যাত্রা শুরু হলো। এখন অগ্রগতি দেখতে পাবেন।’ তিনি বলেন, শুরুটা খুব চ্যালেঞ্জিং ছিল। প্রযুক্তি নির্ধারণে অনেক সময় গেছে। তাই প্রকল্পগুলো সেভাবে বাস্তবায়িত হয়নি। এখন সুপরিকল্পিত লক্ষ্য নির্ধারণ করে দেওয়া হয়েছে। সভায় বিদ্যুৎ প্রতিমন্ত্রী নসরুল হামিদ বলেন, দক্ষ জনবলের অভাব ও মিটার রিডারদের বিকল্প কর্মসংস্থানের কী হবে—এসব বিষয়ে সিদ্ধান্ত বিলম্বিত হওয়ায় প্রি-পেইড মিটার প্রকল্পের গতি শ্লথ হয়ে গেছে। তিনি প্রি-পেইড মিটারের বিল অনলাইনে লেনদেনের ব্যবস্থা করার জন্য ব্যবস্থাপকদের পরামর্শ দেন। সভায় জনপ্রশাসন মন্ত্রণালয়ে জ্যেষ্ঠ সচিব কামাল আবদুল নাসের চৌধুরী, পেট্রোবাংলার চেয়ারম্যান ইশতিয়াক আহমেদ ও বিদ্যুৎ উন্নয়ন বোর্ডের (পিডিবি) চেয়ারম্যান শামসুল হাসান মিয়া বক্তব্য দেন। সভায় প্রি-পেইড মিটার ব্যবহারের সুবিধা এবং আগামী পাঁচ বছরে প্রি-পেইড মিটার স্থাপনের বিস্তারিত কার্যক্রম সম্পর্কে আলাদা দুটি উপস্থাপনা করেন যথাক্রমে ডিপিডিসির ব্যবস্থাপনা পরিচালক নজরুল হাসান ও বিদ্যুৎ মন্ত্রণালয়ের উপপ্রধান শাহ্ মো. হেলালউদ্দিন। এতে বলা হয়, প্রি-পেইড মিটার হলে বিল দেওয়ার জন্য আলাদা ঝামেলা থাকবে না। গ্রাহক ভেন্ডিং স্টেশনে গিয়ে কার্ড রিচার্জ করে তা মিটারে যুক্ত করবেন। যেকোনো সময় গ্রাহক দেখতে পাবেন কত বিদ্যুৎ খরচ হলো, কত টাকা অবশিষ্ট রয়েছে। বিতরণ কোম্পানি বিদ্যুৎ দেওয়ার আগেই সব টাকা পেয়ে যাবে। বিল তৈরি ও বিতরণের ঝামেলা ও ব্যয় কমবে। কোনো বকেয়া থাকবে না। লাইন কাটার প্রশ্ন উঠবে না। উপস্থাপনায় বলা হয়, মিটারে টাকার পরিমাণ কমে সর্বনিম্ন পর্যায়ে এলে মিটার স্বয়ংক্রিয়ভাবে সংকেত দেবে। এই পর্যায়ে কার্ডের মাধ্যমে টাকা চার্জ না করলে মিটার তথা সংশ্লিষ্ট গ্রাহকের বিদ্যুৎ সরবরাহ বন্ধ হয়ে যাবে। তবে সাপ্তাহিক বা অন্যান্য ছুটির দিনে মিটার বন্ধ হবে না। টাকা একেবারে শেষ হয়ে গেলেও সন্ধ্যা ৬টা থেকে পরদিন সকাল ১০টা পর্যন্ত মিটার চালু থাকবে। এই সময়ের মধ্যে মিটার রিচার্জ করতে হবে। এখন পর্যন্ত পরীক্ষামূলকসহ কয়েকটি প্রকল্পের আওতায় ঢাকা, চট্টগ্রাম, সিলেট ও সিরাজগঞ্জে মোট ১ লাখ ৯ হাজার প্রি-পেইড মিটার স্থাপন করা হয়েছে। এর গ্রাহকেরা এসব মিটার নিয়ে খুবই সন্তুষ্ট বলে জানা গেছে। অন্য গ্রাহকেরাও এখন প্রি-পেইড মিটার চাইছেন। বিতরণ কোম্পানিগুলোই এই মিটার সরবরাহ ও স্থাপন করে দেবে। গ্রাহক এর দাম একবারে কিংবা কিস্তিতে পরিশোধ করার সুযোগ পাবেন।

২৯ দিনেও হাসনাত ও তাহমিদের অবস্থান জানতে পারেনি পরিবার
গুলশানের হলি আর্টিজান থেকে উদ্ধার হওয়ার পর গত ২৯ দিনেও প্রকৌশলী হাসনাত রেজা করিম ও কানাডার একটি বিশ্ববিদ্যালয়ের ছাত্র তাহমিদ হাসিব খানের অবস্থান জানতে পারছে না তাঁদের পরিবার। উভয়ের পরিবারের সদস্যরা বলছেন, হাসনাত করিম ও তাহমিদ আইনশৃঙ্খলা রক্ষকারী বাহিনীর হেফাজতে আছেন। তবে গত ৮ জুলাই থেকে ঢাকা মহানগর পুলিশ বলে আসছে, হাসনাত করিম ও তাহমিদকে জিজ্ঞাসাবাদের পর ছেড়ে দেওয়া হয়েছে। কিন্তু তাঁরা কেউই বাসায় ফিরে যাননি। এ অবস্থায় এই দুজনের অবস্থান নিয়ে রহস্যের সৃষ্টি হয়েছে। এরই মধ্যে গত শনিবার বিবিসি ওয়ার্ল্ড সার্ভিসের নিউজ আওয়ার অনুষ্ঠানে লন্ডনে বাংলাদেশ হাইকমিশনের প্রেস মিনিস্টার নাদিম কাদির বলেছেন, ঢাকার গুলশানে রেস্তোরাঁয় জঙ্গি হামলার সময় জিম্মি এবং পরে পুলিশের জিজ্ঞাসাবাদ শেষে হাসনাত করিমকে দু-তিন সপ্তাহ আগে ছেড়ে দেওয়া হয়েছে। নাদিম কাদিরের এই বক্তব্যের পর হাসনাত করিম ও তাহমিদ হাসিবকে নিয়ে উদ্বেগে পড়েছে তাঁদের পরিবার। দুই পরিবারের লোকজন গতকাল রোববার প্রথম আলোকে বলেন, ঈদুল ফিতরের পর তাঁরা ডিবি কার্যালয়ে গিয়ে জানতে পেরেছিলেন হাসনাত করিম ও তাহমিদ হাসিব ডিবি কার্যালয়ে আছেন। এরপর বলা হচ্ছে, তাঁরা সেখানে নেই। তাঁরা এখন তাঁদের দুজনের কারও অবস্থান জানতে পারছেন না। গোয়েন্দা পুলিশ (ডিবি) সূত্র জানায়, গত ২ জুলাই সকালে সেনা কমান্ডোরা অভিযান চালিয়ে হলি আর্টিজান বেকারি থেকে নারী, শিশুসহ ১৩ জনকে জীবিত উদ্ধার করেন। উদ্ধার হওয়া লোকজনের মধ্যে ধানমন্ডির বাসিন্দা কানাডা বিশ্ববিদ্যালয়ের ছাত্র তাহমিদ হাসিব খান (২২), প্রকৌশলী হাসনাত করিম (৪৮) ও তাঁর স্ত্রী শারমিনা করিম (৩৬), তাঁদের দুই শিশুসন্তানও রয়েছে। এরপর তাদের মধ্যে থেকে আটজনকে ডিবি কার্যালয়ে নেওয়া হয়। পরে হাসনাত করিম ও তাহমিদ ছাড়া অন্যদের ছেড়ে দেওয়া হয়।

বন্যাকবলিত এলাকায় যাচ্ছেন আ.লীগের কেন্দ্রীয় নেতারা
বন্যাকবলিত এলাকা পরিদর্শন ও ত্রাণ কার্যক্রম পরিচালনার লক্ষ্যে আওয়ামী লীগের কেন্দ্রীয় নেতাদের আটটি দল গঠন করা হয়েছে। আজ সোমবার থেকেই এসব দলের বন্যাকবলিত এলাকায় যাওয়ার সিদ্ধান্ত হয়েছে। আওয়ামী লীগের পক্ষ থেকে জানানো হয়েছে, আটটি দল পৃথকভাবে কুড়িগ্রাম, লালমনিরহাট, নীলফামারী, বগুড়া, সিরাজগঞ্জ, গাইবান্ধা, জামালপুর, টাঙ্গাইল, মাদারীপুর, শরীয়তপুর, ফরিদপুর, রাজবাড়ী, মানিকগঞ্জ ও মুন্সিগঞ্জ পরিদর্শন করবে। গতকাল রোববার রাতে আওয়ামী লীগের ধানমন্ডির কার্যালয়ে বন্যাকবলিত এলাকায় করণীয় নিয়ে বৈঠক হয় এবং সেখানেই পরিদর্শন দল পাঠানোর সিদ্ধান্ত হয়। জানতে চাইলে আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রথম আলোকে বলেন, তিনি কুড়িগ্রাম যাচ্ছেন। বন্যাদুর্গত মানুষের পাশে থেকে তাদের সহায়তা করাই লক্ষ্য। আর সাধ্যমতো ত্রাণও বিতরণ করা হবে।

শোকের মাস শুরু আজ আ.লীগের মাসব্যাপী কর্মসূচি
আজ সোমবার, শোকের মাস আগস্ট শুরু। ১৯৭৫ সালের ১৫ আগস্ট একদল বিপথগামী সেনাসদস্য জাতির জনক বঙ্গবন্ধু শেখ মুজিবুর রহমানকে সপরিবারে হত্যা করে। ১৫ আগস্ট দিনটিকে জাতীয় শোক দিবস হিসেবে পালন করবে জাতি। তবে বাংলাদেশ আওয়ামী লীগ আগস্ট মাসজুড়েই নানা কর্মসূচি ঘোষণা করেছে। বঙ্গবন্ধুর ৪১তম শাহাদাত বার্ষিকীর মূল কর্মসূচি ১৫ আগস্ট রাষ্ট্রীয়ভাবে পালন করা হবে। এ ছাড়া রাজনৈতিক দলগুলোর উদ্যোগে গোপালগঞ্জের টুঙ্গিপাড়ায় বঙ্গবন্ধুর সমাধিতে এবং ঢাকাসহ সারা দেশে নানা কর্মসূচি পালন করা হবে। আওয়ামী লীগের কর্মসূচি শুরু হয়ে গেছে গত রাত থেকেই। ১২টা ১ মিনিটে ধানমন্ডির ৩২ নম্বর সড়ক ধরে বঙ্গবন্ধু স্মৃতি জাদুঘরে আলোর মিছিল বের করে ঢাকা মহানগর আওয়ামী লীগ, সহযোগী ও ভ্রাতৃপ্রতিম সংগঠনগুলো। বাংলাদেশ কৃষক লীগ বঙ্গবন্ধু ভবন প্রাঙ্গণে রক্তদান কর্মসূচি পালন করবে আজ বিকেলে। এরপর সেখানে কৃষকের কণ্ঠ বইয়ের মোড়ক উন্মোচন ও আলোচনা সভার আয়োজন করা হয়। আওয়ামী লীগের সভাপতি ও প্রধানমন্ত্রী শেখ হাসিনার এতে প্রধান অতিথি হিসেবে উপস্থিত থাকার কথা রয়েছে। ১ থেকে ৩১ আগস্ট পর্যন্ত প্রায় প্রতিদিনই থাকছে আলোচনা সভা, মিলাদ মাহফিল, দোয়া, শোভাযাত্রা, দুস্থদের মধ্যে খাদ্য বিতরণ, আলোকচিত্র প্রদর্শনীসহ নানা কর্মসূচি। শোক দিবসের মূল আলোচনা সভা হবে ১৬ আগস্ট মঙ্গলবার বিকেল চারটায়। বঙ্গবন্ধু আন্তর্জাতিক সম্মেলন কেন্দ্রে ওই আলোচনা সভায় সভাপতিত্ব করবেন প্রধানমন্ত্রী শেখ হাসিনা। আওয়ামী লীগের সাধারণ সম্পাদক সৈয়দ আশরাফুল ইসলাম বঙ্গবন্ধু শেখ মুজিবুর রহমানের ৪১তম শাহাদাত বার্ষিকী, জাতীয় শোক দিবস যথাযোগ্য মর্যাদায় ও ভাবগম্ভীর পরিবেশে দেশবাসীকে সঙ্গে নিয়ে পালন করার জন্য আওয়ামী লীগ, সহযোগী, ভ্রাতৃপ্রতিম, সামাজিক, সাংস্কৃতিক সংগঠনের সব স্তরের নেতা-কর্মী, সমর্থক, শুভানুধ্যায়ীদের প্রতি উদাত্ত আহ্বান জানিয়েছেন। একই সঙ্গে আওয়ামী লীগের সব জেলা, মহানগর, উপজেলা, পৌর, ইউনিয়ন, ওয়ার্ডসহ সব শাখার নেতাদের কেন্দ্রীয় কর্মসূচির সঙ্গে সামঞ্জস্যপূর্ণ কর্মসূচি গ্রহণ করে তা পালনের অনুরোধ জানিয়েছেন তিনি।

‘মানুষ বিশ্বাস করতে চায় না দুদক দুর্নীতির বিরুদ্ধে কাজ করে’
দুর্নীতি দমন কমিশনের (দুদক) চেয়ারম্যান ইকবাল মাহমুদ বলেছেন, ‘মানুষ বিশ্বাস করতে চায় না দুদক দুর্নীতির বিরুদ্ধে কাজ করে। এটা স্বীকার করতে লজ্জা নেই, এটাই সত্য।’ গতকাল রোববার দুদকের প্রধান কার্যালয়ে জাতীয় শুদ্ধাচার কৌশলের ফোকাল পয়েন্টদের (বিভিন্ন মন্ত্রণালয়ের ঊর্ধ্বতন কর্মকর্তা) সঙ্গে এক মতবিনিময় সভায় সংস্থাটির চেয়ারম্যান এসব কথা বলেন। দুদকের চেয়ারম্যান বলেন, ‘সব অর্জনই নষ্ট হয়ে যাচ্ছে দুর্নীতির কারণে। দুদকের ওপর মানুষের বিশ্বাস আছে কি নেই, আমি সেই তর্কে যাব না। তবে এটা সত্য, মানুষ বিশ্বাস করতে চায় না দুদক দুর্নীতির বিরুদ্ধে কাজ করে। আমরা সেই রকম কাজ করতে পারিনি বলে এই বিশ্বাসহীনতা, এটা স্বীকার করতে আমার লজ্জা নেই, এটাই সত্য।’ তিনি আরও বলেন, ‘এই দায় শুধু আমাদের না, সমাজের সকল স্তরের মানুষের। বিশেষ করে সরকারি কর্মকর্তা-কর্মচারীদের দায় বেশি।’ সরকারি কর্মকর্তারা ঠিক থাকলে কারও পক্ষে দুর্নীতি করা সম্ভব নয় মন্তব্য করে ইকবাল মাহমুদ বলেন, ‘আপনি যদি ঠিক থাকেন, তাহলে বড়জোর বদলি কিংবা একটু মানহানি হতে পারে। এই ভয় থেকেই আমরা (সরকারি কর্মকর্তা-কর্মচারী) সমঝোতা করি, আর এই সমঝোতাটাও দুর্নীতি। শুধু ঘুষ খাওয়াই যে দুর্নীতি, এটা ঠিক নয়।’ কর্মকর্তাদের উদ্দেশে দুদকের চেয়ারম্যান বলেন, ‘সরকারি বড় বড় প্রকল্পে দুর্নীতি দূর করার সক্ষমতা আমাদের নেই। এই বিষয়টি আপনারাই দেখবেন। কোন কোন প্রকল্পে দুর্নীতি হতে পারে, তা আমাদের জানানোর দায়িত্ব আপনাদেরই। আপনাদের উচিত, দুর্নীতির বিরুদ্ধে কথা বলা, সোচ্চার হওয়া।’ মতবিনিময় সভায় স্বাগত বক্তব্য দেন দুদক কমিশনার (তদন্ত) এ এফ এম আমিনুল ইসলাম। দুদকের আরেক কমিশনার নাসিরউদ্দীন আহমেদ অনুষ্ঠানের সঞ্চালনা করেন। বক্তব্য দেন অতিরিক্ত সচিবদের মধ্যে সড়ক ও জনপথ বিভাগের শফিকুল ইসলাম, অর্থনৈতিক সম্পর্ক বিভাগের মাহমুদা বেগম ও তথ্য মন্ত্রণালয়ের এ এস এম মাহবুবুল আলম, বাংলাদেশ পাবলিক সার্ভিস কমিশনের পরিচালক রওশন আরা জামান, যুগ্ন সচিবদের মধ্যে শিক্ষা মন্ত্রণালয়ের আমিনুল ইসলাম খান, খাদ্য মন্ত্রণালয়ের মো. মোস্তফা ও প্রতিরক্ষা মন্ত্রণালয়ের শফিক আহমেদ এবং উপসচিবদের মধ্যে গৃহায়ণ ও গণপূর্ত মন্ত্রণালয়ের শায়লা ফারজানা, স্বাস্থ্য মন্ত্রণালয়ের ওহাব খান প্রমুখ।

সাপ্তাহিক একতার ৪৬তম প্রতিষ্ঠাবার্ষিকীর আলোচনা সন্ত্রাসের উৎস অনুসন্ধানে তাগিদ গণমাধ্যমকে
জঙ্গিবাদ মোকাবিলায় গণমাধ্যম সাহসী ভূমিকা পালন না করলে এ ক্ষত সমাজের রন্ধ্রে রন্ধ্রে প্রবেশ করত। তবে এই আত্মতুষ্টি নিয়ে বসে না থেকে গণমাধ্যমকে আরও বেশি সক্রিয় ও সোচ্চার ভূমিকা রাখতে হবে। এ ক্ষেত্রে সন্ত্রাসবাদের উৎস অনুসন্ধান করে প্রতিবেদন প্রকাশের ওপর জোর দিতে হবে। গতকাল রোববার রাজধানীর পুরানা পল্টনে মুক্তি ভবনের প্রগতি সেমিনার কক্ষে এক গোলটেবিল বৈঠকে বক্তারা এসব কথা বলেন। সাপ্তাহিক একতার ৪৬তম প্রতিষ্ঠাবার্ষিকী উপলক্ষে ‘সন্ত্রাসবাদ মোকাবিলায় গণমাধ্যমের ভূমিকা’ শীর্ষক এই বৈঠক হয়। আলোচনায় অংশ নিয়ে বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেন, প্রগতিশীল চেতনা ছড়িয়ে দেওয়ার ক্ষেত্রে গণমাধ্যমের যথেষ্ট ভূমিকা রয়েছে। তবে সন্ত্রাসবাদ দমনে গণমাধ্যমকে আরও বলিষ্ঠ ভূমিকা পালন করতে হবে। কেননা, শিক্ষাপ্রতিষ্ঠান ও গণমাধ্যমই মানুষের মনোজাগতিক চেতনাকে প্রসারিত করতে পারে। ঢাকা বিশ্ববিদ্যালয়ের অর্থনীতি বিভাগের অধ্যাপক এম এম আকাশ বলেন, ‘সংবাদমাধ্যমের ভূমিকা আমরা ঠিকমতো না বুঝলেও আইএস বা উগ্রবাদী সংগঠনগুলো তা বোঝে। তারা গণমাধ্যমকে ব্যবহার করে তাদের চেতনা ছড়িয়ে দিচ্ছে। আমরা যদি তা প্রতিরোধ করতে না পারি, দক্ষতা বৃদ্ধি করতে না পারি, তবে টিকব কীভাবে?’ বাংলাদেশ ফেডারেল সাংবাদিক ইউনিয়নের (বিএফইউজে) একাংশের সভাপতি মনজুরুল আহসান বুলবুল বলেন, জঙ্গিবাদ প্রতিরোধে গণমাধ্যমকে এর সামগ্রিক বিষয়গুলো তুলে ধরতে হবে। এই চেতনাটা কারা ছড়ায়, কীভাবে ছড়ায়, বিচার হলে কারা বাধা দেয়, তা লক্ষ রাখতে হবে। তিনি বলেন, কেন একটি ছেলে বা মেয়ের মধ্যে হঠাৎ এ ধরনের পরিবর্তন আসে, তা নিয়ে আরও অনুসন্ধান দরকার। মূল প্রবন্ধে সাংবাদিক মাহবুব আলম সন্ত্রাসবাদের উৎস অনুসন্ধান করে অনুসন্ধানী প্রতিবেদন প্রকাশের জন্য সংবাদমাধ্যমগুলোর প্রতি আহ্বান জানান। সাপ্তাহিক একতার সম্পাদক এ এন রাশেদার সভাপতিত্বে গোলটেবিল আলোচনায় ঢাকা রিপোর্টার্স ইউনিটির (ডিআরইউ) সাধারণ সম্পাদক রাজু আহমেদ, সাংবাদিক আতাউর রহমান, আজাদ হোসেন, বাকি বিল্লাহ প্রমুখ বক্তব্য দেন।  

জঙ্গিদের তথ্য জানাতে ‘হ্যালো সিটি’ অ্যাপের উদ্বোধন
পরিচয় গোপন রেখে জঙ্গি ও সন্ত্রাসীদের সম্পর্কে তথ্য দিতে ‘হ্যালো সিটি’ নামে একটি মোবাইল অ্যাপ চালু করেছে পুলিশের কাউন্টার টেররিজম অ্যান্ড ট্রান্স ন্যাশনাল ক্রাইম ইউনিট। গতকাল রোববার সকালে ঢাকা মহানগর পুলিশের (ডিএমপি) মিডিয়া সেন্টারে অ্যাপটি আনুষ্ঠানিকভাবে উদ্বোধন করা হয়। উদ্বোধন করেন স্বরাষ্ট্রমন্ত্রী আসাদুজ্জামান খান। স্বরাষ্ট্রমন্ত্রী বলেন, এ দেশের সমাজে আগে জঙ্গিরা ছিল না, এখনো থাকতে পারবে না। দেশের চলমান অর্থনৈতিক অগ্রগতি ও উন্নয়নকে ব্যাহত করার জন্য জঙ্গিরা সমাজে অপকর্ম চালাচ্ছে। এ সময় পুলিশের মহাপরিদর্শক (আইজিপি) এ কে এম শহীদুল হক, ডিএমপি কমিশনার আছাদুজ্জামান মিয়াসহ পুলিশের ঊর্ধ্বতন কর্মকর্তারা উপস্থিত ছিলেন। অনুষ্ঠানে আইজিপি বলেন, জঙ্গিবাদ, উগ্রবাদ ও সন্ত্রাসবাদ শুধু পুলিশ দিয়ে নিয়ন্ত্রণ করা যাবে না। জনগণকে সম্পৃক্ত করতে হবে।  

ইব্রাহিম স্মৃতি স্বর্ণপদক পেলেন এ কে আজাদ খান ও সায়মা ওয়াজেদ
এ বছর ‘ডা. মোহাম্মদ ইব্রাহিম স্মৃতি স্বর্ণপদক’ পেয়েছেন বাংলাদেশ ডায়াবেটিক সমিতির (বিডিএ) সভাপতি অধ্যাপক এ কে আজাদ ও সূচনা ফাউন্ডেশনের চেয়ারপারসন সায়মা ওয়াজেদ হোসেন। গত শনিবার রাজধানীর শাহবাগে বারডেম হাসপাতাল মিলনায়তনে এক অনুষ্ঠানে এ পুরস্কার প্রদান করা হয়। ডা. মোহাম্মদ ইব্রাহিম স্মৃতি পরিষদ আয়োজিত এ অনুষ্ঠানে প্রধান অতিথি হিসেবে উপস্থিত থেকে সম্মাননা পদক তুলে দেন অর্থমন্ত্রী আবুল মাল আবদুল মুহিত। দেশে ডায়াবেটিস প্রতিরোধে অনন্য ভূমিকা পালনের জন্য ডা. এ কে আজাদকে এবং দেশে-বিদেশে অটিজম ও প্রতিবন্ধী মানুষের জন্য কাজ করায় সায়মা ওয়াজেদ হোসেনকে এ পুরস্কারে ভূষিত করা হয়েছে। মুক্তিযোদ্ধা ডা. সি এম দিলওয়ার রানার সভাপতিত্বে অনুষ্ঠানে আরও উপস্থিত ছিলেন প্রধানমন্ত্রীর তথ্য উপদেষ্টা ইকবাল সোবহান চৌধুরী, বাংলাদেশ ডায়াবেটিক সমিতির মহাসচিব মোহাম্মদ সাঈদ উদ্দিন, জাতিসংঘে বাংলাদেশের সাবেক স্থায়ী প্রতিনিধি এ কে আবদুল মোমেন, ডা. মোহাম্মদ ইব্রাহিম স্মৃতি পরিষদের উপদেষ্টা অধ্যাপক এ আর খান ও বারডেম হাসপাতালের মহাপরিচালক অধ্যাপক নাজমা আরা।

হরিপুরে বিদ্যুৎকেন্দ্রের গ্রিড উপকেন্দ্রের ট্রান্সফরমারে আগুন
নারায়ণগঞ্জের বন্দর উপজেলার হরিপুরে বিদ্যুৎকেন্দ্রের গ্রিড উপকেন্দ্রের সরবরাহ লাইনের একটি ট্রান্সফরমার আগুনে পুড়ে গেছে। গত শনিবার গভীর রাত সাড়ে তিনটার দিকে এ ঘটনা ঘটে। ঢাকা, আদমজী ও ডেমরা ফায়ার সার্ভিসের সাতটি ইউনিট প্রায় তিন ঘণ্টা চেষ্টা চালিয়ে আগুন নিয়ন্ত্রণে আনে। ফায়ার সার্ভিস সদর দপ্তরের সহকারী পরিচালক মাসুদুর রহমান আখন্দ জানান, ট্রান্সফরমারে রাত সাড়ে তিনটার দিকে আগুনের সূত্রপাত হয়। ট্রান্সফরমারের ফার্নেস তেল ছড়িয়ে পড়লে আগুন ভয়াবহ আকার নেয়। বৈদ্যুতিক শর্টসার্কিট বা যান্ত্রিক ত্রুটির কারণে ট্রান্সফরমারটিতে আগুন লাগে বলে ধারণা করা হচ্ছে।

৯ বিশ্ববিদ্যালয়ের ৬৩ শাখা ক্যাম্পাস
দেশের ৯টি বেসরকারি বিশ্ববিদ্যালয়ের ৬৩টি শাখা ক্যাম্পাসের তথ্য পেয়েছে বিশ্ববিদ্যালয় মঞ্জুরি কমিশন (ইউজিসি)। এর মধ্যে ২৯টি দারুল ইহসান ও ১৬টি আমেরিকান ইন্টারন্যাশনাল ইউনিভার্সিটি বাংলাদেশের। গতকাল রোববার ইউজিসিতে আয়োজিত সংবাদ সম্মেলনে সাংবাদিকদের প্রশ্নের জবাবে এই তথ্য জানিয়েছেন সংস্থাটির চেয়ারম্যান অধ্যাপক আবদুল মান্নান। উচ্চ আদালতের নির্দেশে শিক্ষা মন্ত্রণালয় দারুল ইহসান বিশ্ববিদ্যালয় এবং বেসরকারি বিশ্ববিদ্যালয়ের সব শাখা (আউটার) ক্যাম্পাস বন্ধ করেছে। শিক্ষা মন্ত্রণালয়ের একজন ঊর্ধ্বতন কর্মকর্তা বলেছেন, এখন এগুলো বন্ধের সিদ্ধান্ত কার্যকরের ব্যবস্থা নেওয়া হবে। ইউজিসির চেয়ারম্যান বলেছেন, দারুল ইহসান বিশ্ববিদ্যালয়ের ২৯টি শাখা ক্যাম্পাস আদালতের স্থগিতাদেশ নিয়ে চলছিল। এর বাইরেও বিশ্ববিদ্যালয়টি আরও অসংখ্য শাখা ক্যাম্পাস খুলেছে। ইউজিসি বলেছে, বিজিসি ট্রাস্ট ইউনিভার্সিটির দুটি শাখা ক্যাম্পাস চট্টগ্রামের ওআর নিজাম রোড এবং বায়েজিদ বোস্তামী রোডে অবস্থিত। চট্টগ্রামের আন্তর্জাতিক ইসলামিক বিশ্ববিদ্যালয়ের পাঁচটি শাখা ক্যাম্পাস চট্টগ্রামের বহদ্দারহাট, কর্ণফুলী ভবন, কেয়ারি শপিং মলের পেছনের বর্ধিত ভবন, গুলজার টাওয়ারের বিপরীত পাশে ও চট্টেশ্বরী রোডে অবস্থিত। সাউদার্ন ইউনিভার্সিটি অব বাংলাদেশের সাতটি ক্যাম্পাস ঢাকার উত্তরা, সাতমসজিদ রোড, রংপুরের কারমাইকেল কলেজ রোড (লালবাগ), খুলনার বয়রা, কুষ্টিয়ার মজমপুর, চট্টগ্রামের ওআর নিজাম রোড এবং চকবাজারের গুলজার টাওয়ারে অবস্থিত। আমেরিকা বাংলাদেশ ইউনিভার্সিটির শাখা ক্যাম্পাস ফার্মগেটের বিটিআই ভবন, আসাদ অ্যাভিনিউ, নয়াপল্টন, সাতমসজিদ রোড, তেজগাঁও শিল্প এলাকা, তোপখানা রোড, দারুস সালাম রোড, উত্তরা, যাত্রাবাড়ী চৌরাস্তা, গুলশানের বাড্ডা লিংক রোড, বনানী, রায় সাহেব রোড, পূর্ব কাজীপাড়া, গাজীপুর চৌরাস্তা, বগুড়ার তিন মাথা ও রাজশাহীর তালাইমারীতে অবস্থিত। ইউনিভার্সিটি অব সায়েন্স অ্যান্ড টেকনোলজি-চিটাগাংয়ের একটি শাখা ঢাকার ধানমন্ডিতে, ইউনিভার্সিটি অব ইনফরমেশন টেকনোলজি অ্যান্ড সায়েন্সেসের চট্টগ্রামে ও কুইন্স ইউনিভার্সিটির রাজশাহী ক্যাম্পাস রয়েছে।

ভালো থাকুন হঠাৎ রক্তপাত বন্ধে যা করবেন
হঠাৎ কোনো দুর্ঘটনায় আচমকা রক্তপাত শুরু হলে বেশির ভাগ মানুষই ঘাবড়ে যান। কিন্তু দ্রুত হাসপাতালে পৌঁছার আগে প্রাথমিক চিকিৎসা দেওয়াটা জরুরি। রক্তপাত হলে করণীয়: * হৃৎপিণ্ডের অবস্থানের চেয়ে কাটা অংশটি বেশি উঁচুতে ধরে রাখুন। রক্তপাতের অঙ্গটি বিশ্রামে রাখুন, নড়াচড়া বন্ধ করে দিন। যেমন কারও হাত কেটে গেলে হাতটিকে সহজেই হৃৎপিণ্ডের অবস্থানের চেয়ে ওপরে নেওয়া সম্ভব। পা কিংবা শরীরের অন্যান্য যেসব অংশ উঁচু করে রাখা যাচ্ছে না, সেসব অংশের নড়াচড়া বন্ধ করে দিতে হবে। * কাটা জায়গাটি পরিষ্কার কাপড় বা রুমাল দিয়ে চেপে ধরুন। পরিষ্কার কিছু না পেলে হাত দিয়েই চাপ দিয়ে রাখুন। * আক্রান্ত ব্যক্তিকে দ্রুত নিকটস্থ হাসপাতালে নিয়ে যাওয়ার ব্যবস্থা করুন। হাসপাতালে নিয়ে যেতে দেরি হলে এবং রক্তপাত কোনোভাবেই বন্ধ করা না গেলে রোগীর জীবন বাঁচানোর শেষ চেষ্টা হিসেবে কাটা অংশটি খুব শক্ত করে বেঁধে দেওয়ার চেষ্টা করতে পারেন। তবে মনে রাখবেন, এটি ঝুঁকিপূর্ণ। দীর্ঘক্ষণ শক্তভাবে বেঁধে রাখার ফলে আক্রান্ত অংশের রক্ত সরবরাহ বন্ধ হয়ে যেতে পারে। এতে রোগীর জীবন বাঁচলেও অঙ্গটি অকেজো হয়ে পড়ার আশঙ্কা রয়েছে। এই প্রক্রিয়ায় রক্তপাত বন্ধ করার নির্দিষ্ট নিয়ম রয়েছে। হাতের কাটা অংশ থেকে রক্তক্ষরণ হতে থাকলে বাহু বাঁধতে হবে। পায়ের কাটা অংশ থেকে রক্তক্ষরণ হতে থাকলে ঊরু বাঁধতে হবে। হালকা করে বাঁধা হলে রক্তক্ষরণ আরও বেড়ে যাওয়ার আশঙ্কা থাকে। তাই শক্তভাবে বাঁধতে হবে। * হাসপাতাল দূরে হলে অন্তত কাছের কোনো চিকিৎসাকেন্দ্র থেকে শিরায় স্যালাইন শুরু করে দেওয়া ভালো। সড়ক দুর্ঘটনার ক্ষেত্রে বিষয়টা জরুরি। বিভাগীয় প্রধান, সার্জারি বিভাগ, ঢাকা মেডিকেল কলেজ ও হাসপাতাল

প্রশ্নোত্তর
প্রশ্ন: কথা বলার সময় হঠাৎ গলার নিচে চুলকানি এবং কাশি হলে কী করতে হবে? উত্তর: শ্বাসনালিতে অ্যালার্জিজনিত সমস্যায় এমনটা হতে পারে। চিকিৎসা নিলে ভালো থাকা সম্ভব। ধুলাবালির উপস্থিতি বা অন্য কোনো কারণে এ সমস্যা হচ্ছে কি না, তা খেয়াল করুন এবং সেই নির্দিষ্ট জিনিসটি পরিহার করতে চেষ্টা করুন। * অধ্যাপক খান আবুল কালাম আজাদ মেডিসিন বিভাগ, ঢাকা মেডিকেল কলেজ ও হাসপাতাল

ডেসটিনির দুই শীর্ষ কর্মকর্তার জামিন স্থগিত
মানি লন্ডারিংয়ের দুই মামলায় ডেসটিনি গ্রুপের ব্যবস্থাপনা পরিচালক মোহাম্মদ রফিকুল আমীন ও ডেসটিনি-২০০০ লিমিটেডের চেয়ারম্যান মোহাম্মদ হোসাইনকে হাইকোর্টের দেওয়া জামিন ১১ আগস্ট পর্যন্ত স্থগিত করেছেন আপিল বিভাগ। হাইকোর্টের আদেশের বিরুদ্ধে দুর্নীতি দমন কমিশনের (দুদক) করা আবেদনের শুনানি শেষে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ গতকাল রোববার এই আদেশ দেন। আদেশের পর দুদকের আইনজীবী খুরশীদ আলম খান প্রথম আলোকে বলেন, আপিল বিভাগের এই আদেশের ফলে রফিকুল আমীন ও হোসাইন আপাতত মুক্তি পাচ্ছেন না। প্রায় সাড়ে তিন হাজার কোটি টাকা পাচার ও অর্থ আত্মসাতের অভিযোগ এনে ২০১২ সালের ৩১ জুলাই রফিকুল আমীন ও মোহাম্মদ হোসাইনের বিরুদ্ধে রাজধানীর কলাবাগান থানায় এই মামলা দুটি করে দুদক। ওই বছরের ১১ অক্টোবর ঢাকা মহানগর দায়রা জজ আদালতে আত্মসমর্পণ করে রফিকুল আমীন ও হোসাইন জামিনের আবেদন করেন। আদালত জামিন আবেদন খারিজ করে তাঁদের কারাগারে পাঠান।

বাঘ হত্যায় জড়িতদের বিরুদ্ধে কী পদক্ষেপ জানতে চান হাইকোর্ট
ইন্টারপোলের দেওয়া প্রতিবেদন অনুসারে সুন্দরবনের বাঘ হত্যা ও চোরাচালানের সঙ্গে জড়িত ব্যক্তিদের বিরুদ্ধে কী পদক্ষেপ নেওয়া হয়েছে, তা সরকারের কাছে জানতে চেয়েছেন হাইকোর্ট। প্রথম আলোতে প্রকাশিত একটি প্রতিবেদন আমলে নিয়ে বিচারপতি কাজী রেজা-উল হক ও বিচারপতি জে এন দেব চৌধুরীর সমন্বয়ে গঠিত হাইকোর্ট বেঞ্চ গতকাল রোববার স্বতঃপ্রণোদিত হয়ে এই আদেশ দেন। আগামী ১ সেপ্টেম্বরের মধ্যে স্বরাষ্ট্রসচিব, বন ও পরিবেশসচিব, পুলিশের মহাপরিদর্শক (আইজিপি) ও খুলনা রেঞ্জের ডিআইজি, কোস্টগার্ডের মহাপরিচালক, খুলনার জেলা প্রশাসক, খুলনা বিভাগীয় বন কর্মকর্তাসহ সংশ্লিষ্ট ব্যক্তিদের প্রতিবেদন দিতে হবে। গত শুক্রবার প্রথম আলোতে প্রকাশিত ‘বাঘ হত্যা ও চোরাচালানে রাজনৈতিক প্রভাবশালীরা’ শিরোনামের প্রতিবেদনটি গতকাল আদালতের নজরে আনেন সুপ্রিম কোর্টের আইনজীবী মোহাম্মদ আলী খান। এরপর আদালত স্বতঃপ্রণোদিত হয়ে রুল ও আদেশ দেন। ওই প্রতিবেদনে বলা হয়, সুন্দরবনের বাঘ হত্যায় একটি সংঘবদ্ধ চক্র সক্রিয়। এই চক্র সুন্দরবনে বাঘ হত্যায় অস্ত্র সরবরাহ, হত্যা শেষে বাঘের অঙ্গপ্রত্যঙ্গ ও চামড়া চোরাচালানের কাজ করে। সুন্দরবন-সংলগ্ন এলাকার সরকারদলীয় একজন সংসদ সদস্য, ইউনিয়ন পরিষদের তিনজন চেয়ারম্যান এবং প্রধান রাজনৈতিক দলগুলোর বেশ কয়েকজন নেতা এর সঙ্গে জড়িত বলে অভিযোগ পাওয়া গেছে।

সংক্ষেপ বিদ্যুৎহীন ১২ ঘন্টা
কুমিল্লার দাউদকান্দিতে গত শনিবার রাতে ঝড় ও বজ্রপাতের সময় ওই এলাকার বিদ্যুৎ-সংযোগ বিচ্ছিন্ন হয়ে যায়। এতে গ্রাহকদের তীব্র ভোগান্তি পোহাতে হয়ে। স্বল্পপেন্নাই গ্রামের ব্যবসায়ী আবু ইউসুফ (৪৪) বলেন, শনিবার রাত নয়টা থেকে রোববার সকাল নয়টা পর্যন্ত একটানা ১২ ঘণ্টা বিদ্যুৎ না থাকায় প্রচণ্ড গরমের মধ্যে রাত কাটাতে হয়েছে। কুমিল্লা পল্লী বিদ্যুৎ সমিতি-৩-এর সদর দপ্তর গৌরীপুর কার্যালয়ের প্রকৌশলী মনির হোসেন বলেন, প্রচণ্ড ঝড়ের সময় বজ্রপাতে বিদ্যুতের ট্রান্সফরমার বিকল হয়ে যায়। তা ছাড়া তাঁর ছিঁড়ে ও খুঁটি ভেঙে দুর্ঘটনার আশঙ্কা থাকায় বিদ্যুৎ-সংযোগ বন্ধ রাখা হয়। 

সংক্ষেপ মেয়াদ বাড়ল পিআইবির মহাপরিচালকের
চুক্তিতে নিয়োজিত বাংলাদেশ প্রেস ইনস্টিটিউটের (পিআইবি) মহাপরিচালক মো. শাহ্ আলমগীরের চুক্তির মেয়াদ আরও দুই বছর বাড়িয়েছে সরকার। এ বিষয়ে গতকাল রোববার আদেশ জারি করেছে জনপ্রশাসন মন্ত্রণালয়। এতে বলা হয়, ৭ জুলাই অথবা যোগদানের তারিখ থেকে পরবর্তী দুই বছরের জন্য চুক্তির মেয়াদ বৃদ্ধি করা হলো। চুক্তির মেয়াদ বৃদ্ধির ক্ষেত্রে আগের শর্তগুলো অপরিবর্তিত রেখে আবারও চুক্তিপত্র সম্পাদন করতে হবে। 

সংক্ষেপ সমঝোতা চুক্তি
বাংলাদেশ কৃষি বিশ্ববিদ্যালয়ের পশুপালন অনুষদের পশুবিজ্ঞান বিভাগের সঙ্গে গাজীপুরের বেসরকারি প্রতিষ্ঠান ইসমাইল ফিডস অ্যান্ড অ্যানিমেল এন্টারপ্রাইজের এক সমঝোতা চুক্তি হয়েছে। শনিবার রাতে বিশ্ববিদ্যালয়ের ক্যাম্পাসে একটি কমিউনিটি সেন্টারে আয়োজিত ওই অনুষ্ঠানে বিশ্ববিদ্যালয়ের পক্ষে উপাচার্য অধ্যাপক মো. আলী আকবর এবং বেসরকারি প্রতিষ্ঠানটির পরিচালক বিশ্ববিদ্যালয়ের সাবেক অধ্যাপক আবদুর রাজ্জাক চুক্তিপত্রে সই করেন। এই চুক্তির ফলে আগামী চার বছর বিশ্ববিদ্যালয়ের গবেষকদের অধীনে বিষাক্ত পদার্থ ও পশুখাদ্যের মান নিয়ন্ত্রণ বিষয়ে একজন শিক্ষার্থী পিএইচডি সম্পন্ন করবেন। চুক্তির শর্ত অনুসারে বেসরকারি প্রতিষ্ঠানটি এ গবেষণার পুরো অর্থ বহন করবে। 

গুলশানেজঙ্গি হামলার ১ মাস গুলশান হামলার তদন্তের জট খুলেছে কল্যাণপুরে
কল্যাণপুরের জঙ্গিদের সঙ্গে গুলশানে হামলার জঙ্গিদের ঘনিষ্ঠ যোগসূত্র আছে বলে দাবি পুলিশের গুলশানে হলি আর্টিজান বেকারিতে জঙ্গি হামলার মূল পরিকল্পনকারী ও মদদদাতা হিসেবে ১০ জনকে চিহ্নিত করা হয়েছে বলে দাবি পুলিশের। তবে এই ঘটনায় করা মামলায় এখনো কেউ গ্রেপ্তার হয়নি। তদন্তের সঙ্গে সম্পৃক্ত কর্মকর্তারা বলেন, হামলায় অংশ নেওয়া পাঁচ জঙ্গি সবাই অভিযানে নিহত হওয়ায় পুলিশের হাতে জোরালো সূত্র নেই। ফলে হামলার পেছনের পরিকল্পনাকারী ও মদদদাতাদের খুঁজে বের করা পুলিশের সামনে বড় চ্যালেঞ্জ হয়ে দাঁড়ায়। তবে এ ঘটনার তিন সপ্তাহ পর গত ২৬ জুলাই রাজধানীর আরেক প্রান্তে কল্যাণপুরে একটি মেসে অভিযান চালিয়ে জঙ্গিদের আস্তানা উদ্‌ঘাটনের পর হলি আর্টিজানের তদন্ত নতুন মোড় নিয়েছে। কল্যাণপুরের জঙ্গিদের সঙ্গে গুলশানে হামলার জঙ্গিদের ঘনিষ্ঠ যোগসূত্র আছে বলে দাবি পুলিশের। গুলশান থানায় দায়ের করা সন্ত্রাসবিরোধী আইনের মামলা তদন্তের দায়িত্ব পেয়েছে ঢাকা মহানগর পুলিশের (ডিএমপি) কাউন্টার টেররিজম অ্যান্ড ট্রান্সন্যাশনাল ক্রাইম বিভাগ (সিটি)। হামলাকারীরা কোন পথ দিয়ে কীভাবে এসেছেন, তাঁদের সঙ্গে আরও কেউ ছিল কি না, তা নির্ণয়ে গুলশান এলাকার বিভিন্ন সড়কের সব সিসিটিভি ক্যামেরার ফুটেজ বিশ্লেষণ করেছেন তদন্তকারীরা। আশপাশের সড়কের সিসি ক্যামেরার ফুটেজ বিশ্লেষণ করে তদন্ত কর্মকর্তার বলেন, রেস্তোরাঁয় হামলার সময় ৭৯ নম্বর সড়কে তিন যুবক সন্দেহজনক হাঁটাহাঁটি করছিলেন। গত ১৯ জুলাই এক নারীসহ চারজন সন্দেহভাজনের ভিডিও ফুটেজ প্রকাশ করে তাঁদের ধরিয়ে দিতে অনুরোধ করে র‍্যাব। মামলার তদন্ত তদারক কর্মকর্তা কাউন্টার টেররিজম বিভাগের ভারপ্রাপ্ত উপকমিশনার মোহাম্মদ সাইফুল ইসলাম বলেন, ভিডিও ফুটেজের তিন যুবককে শনাক্ত করা হয়েছে। তাঁদের গ্রেপ্তারের চেষ্টা চলছে। হামলার আগে বসুন্ধরা আবাসিক এলাকার একটি ফ্ল্যাটে জঙ্গিরা উঠেছিলেন বলে তথ্য পান তদন্তকারীরা। ফ্ল্যাটের মালিক নর্থ সাউথ বিশ্ববিদ্যালয়ের অধ্যাপক এস এম গিয়াস উদ্দিন আহসান, বাসার তত্ত্বাবধায়ক মাহবুবুর রহমান ও গিয়াস উদ্দিনের ভাগনে আলম চৌধুরীকে ফৌজদারি কার্যবিধির ৫৪ ধারায় (সন্দেহজনক) গ্রেপ্তার করা হয়েছে। এ ছাড়া মিরপুর থানার পশ্চিম শেওড়াপাড়ায় জঙ্গিদের বাসা ভাড়া দেওয়ার দায়ে বাড়ির মালিক সাবেক শিক্ষক নুরুল ইসলামকেও ৫৪ ধারায় গ্রেপ্তার করা হয়। গোয়েন্দারা বলছেন, গুলশানে জঙ্গি হামলার মূল পরিকল্পনাকারী হলেন জেএমবির একজন শীর্ষ নেতা। হামলার পরিকল্পনাকারী ও সমন্বয়ক তামিম আহমেদ চৌধুরী নামের এক কানাডাপ্রবাসী। তবে তামিমকে কল্যাণপুরে জঙ্গি আস্তানায় অভিযানের ঘটনায় আসামি করা হয়েছে। অভিযানে আহত জঙ্গি রাকিবুল হাসান ওরফে রিগ্যানের বরাত দিয়ে করা মামলায় বলা হয়, তামিম চৌধুরী কল্যাণপুরে জঙ্গি আস্তানায় গিয়ে টাকাপয়সা দিতেন। তাঁদের জঙ্গি কর্মকাণ্ডে উদ্বুদ্ধ করতেন। তদন্তের সঙ্গে যুক্ত একাধিক কর্মকর্তা বলেন, পুলিশের কাছে তথ্য আছে, তামিম চৌধুরী বর্তমানে দেশে আছেন। তিনি চিকিৎসকের মাস্ক পরে চলাচল করেন এবং ঘন ঘন অবস্থান পরিবর্তন করেন। গুলশান হামলার পরিকল্পনাকারীদের তালিকায় আরও আছে রিপন, খালেদ, জুনায়েদ খান ও তাঁর ভাই ইব্রাহীম খানের নাম। বাকি পাঁচজনের নাম জানাতে চাননি তদন্তকারীরা। ১০ পরিকল্পনাকারী ও মদদদাতার তথ্য-উপাত্ত পাওয়া গেছে বলে দাবি করেন তদন্তসংশ্লিষ্ট কর্মকর্তারা। কাউন্টার টেররিজম ইউনিটের প্রধান ডিএমপির অতিরিক্ত কমিশনার মনিরুল ইসলাম বলেন, কল্যাণপুরে পুলিশের অভিযানে নিহত জঙ্গি রায়হান কবির ওরফে তারেক গাইবান্ধার সাদুল্যাপুরের চরাঞ্চলে প্রশিক্ষণ দিয়েছেন হলি আর্টিজান রেস্তোরাঁয় হামলাকারীদের। ডিএমপির কমিশনার মো. আছাদুজ্জামান মিয়া বলেন, কল্যাণপুরে পুলিশের অভিযানে নিহত জঙ্গিরা গুলশানের হামলায় অংশ নেওয়া গ্রুপের সদস্য বলে প্রমাণ পাওয়া গেছে। কল্যাণপুরে জঙ্গিরা একই ধরনের পোশাক-পরিচ্ছদ, ব্যাকপ্যাক ও বিশেষ রুমাল ব্যবহার করেছিলেন। সেই সন্ত্রাসী হামলার ধরন, হামলাকারীদের বয়সের সঙ্গেও কল্যাণপুরে জঙ্গিদের মোটামুটিভাবে মিল রয়েছে।  

গুলশানে জঙ্গি হামলার ১ মাস ওঁদের আত্মত্যাগ ভোলার নয়
আমি বিস্মিত হয়ে দেখছিলাম আমার ডান পাশে কেউ একজন একটার পর একটা গুলি করে চলেছেন। প্রথমে আমি তাঁকে চিনতে পারিনি। কারণ, তাঁর মাথায় হেলমেট ছিল। পাশে আমার বডিগার্ডকে জিজ্ঞেস করতে সে বলল, ‘স্যার, উনি ওসি, বনানী।’ মো. সালাহ্উদ্দিন খান ঠিক সময়ই এসে পৌঁছেছিলেন হলি আর্টিজান বেকারিতে। কারণ, সন্ত্রাসীদের আটকে রাখতে, তাদের ভীত করে তুলতে এবং আটক জিম্মিদের উদ্ধার করতে তখন সত্যি আমাদের গুলি করা প্রয়োজন ছিল। কিছুক্ষণ আগেই ওরা আমাদের কয়েকজন সহকর্মীকে গুলি করে আর গ্রেনেড ছুড়ে (গ্রেনেড নিক্ষেপের বিষয়টি পরে বুঝতে পেরেছিলাম) আহত করেছিল। আহত হওয়ার পরও সাব-ইন্সপেক্টর ফারুখ ক্রমাগত গুলি চালিয়ে যাচ্ছিলেন এবং ওয়াকিটকি সেটে সাহায্য চাচ্ছিল। ওই সময় আমি ওয়্যারলেস সেটে গুলশান বিভাগের সব থানার ভারপ্রাপ্ত কর্মকর্তা (ওসি) আর টহল দলসহ নিকটতম ফোর্সকে হলি আর্টিজান বেকারিতে আসতে বলি। ওই ডাকে সাড়া দিয়ে বনানী থানার ওসি সালাহ্উদ্দিন খান উপস্থিত হন। আর কমিশনার স্যারকে বলেছিলাম ফোর্স পাঠানোর জন্য। ওই অনুরোধের পরিপ্রেক্ষিতে ঘটনাস্থলে এসেছিলেন ডিবি পুলিশের সহকারী কমিশনার (এসি) মোহাম্মদ রবিউল করিম। হলি আর্টিজান বেকারির মূল গেটের পাশে অবস্থান নেওয়ার পর আমরা একটা বিষয়ে খুব সতর্ক ছিলাম। তা হলো, সন্ত্রাসীরা যেন কোনোভাবেই পালিয়ে যেতে না পারে। পেছনের লেকের দক্ষিণ-পূর্ব অংশে তখনো আমরা পুলিশ মোতায়েন করতে পারিনি। ওই অংশটা দিয়ে যেকোনো সময় সন্ত্রাসীরা পালিয়ে যেতে পারে, এ রকম একটা শঙ্কা দারুণভাবে কাজ করছিল আমাদের মধ্যে। পথ অবরোধ করে রাখতে তখন আমরা একটার পর একটা গুলি করছিলাম। ওপাশ থেকেও গুলির শব্দ শুনতে পাচ্ছিলাম। এ সময়ে প্রতিরোধে অন্যতম ভূমিকা পালন করেছিলেন রবিউল করিম ও সালাহ‌্‌উদ্দিন খান। এর মধ্যে আমরা বেশ কয়েকজন জিম্মিকে উদ্ধার করতে পেরেছিলাম। নতুন আর একজন জিম্মিকে উদ্ধার করে আমরা যখন আবার আগের জায়গায় ফিরে আসি, তখনই সন্ত্রাসীদের নিক্ষিপ্ত একটি গ্রেনেডের বিস্ফোরণ ঘটে। তাতে মারাত্মকভাবে আহত হয়ে মৃত্যুবরণ করেন রবিউল ও সালাহ্‌উদ্দিন। রবিউল আমার আগে থেকে পরিচিত ছিলেন না। ঘটনার দিনই আমি তাঁকে প্রথম দেখি। প্রথম দেখায় অস্ত্রধারী ভয়ংকর জঙ্গি সন্ত্রাসীদের রুখে দিতে আমি তাঁর যে সাহসী ভূমিকা দেখেছি, তা সত্যি অবিস্মরণীয়। সহকর্মীদের কাছ থেকে জেনেছি, রবিউল ছিলেন অত্যন্ত মিষ্টভাষী ও শান্ত প্রকৃতির কর্মকর্তা। দেশ ও মানুষের জন্য তাঁর বুকে ছিল অফুরন্ত ভালোবাসা। তিনি তাঁর গ্রামে প্রতিবন্ধী শিশুদের জন্য একটি স্কুল খুলেছিলেন। নিজ বেতনের টাকা দিয়েই তিনি চালাতেন তাঁর সেই স্কুল। চাকরির মাত্র দুই বছরের মাথায় এ রকম একটি স্কুল পরিচালনা মানবসেবায় সত্যি তাঁর ত্যাগ আর উদারতার এক অসাধারণ বহিঃপ্রকাশ! সালাহ্উদ্দিন ছিলেন আমার পূর্বপরিচিত। তিনি ছিলেন সত্যি সাহসী, নির্ভীক ও পেশাদার একজন কর্মকর্তা। সহকর্মীদের প্রতি ছিলেন দারুণ সহানুভূতিশীল। তাঁর টিমওয়ার্ক ও কমান্ড ছিল সত্যি প্রশংসনীয়। মানুষের সঙ্গে মিশে যাওয়ার তাঁর ছিল অসাধারণ এক ক্ষমতা। জটিল সমস্যাগুলো বেশ সহজে সমাধান করতে পারতেন তিনি। তিনি বনানী থানায় যোগদান করেছিলেন ২০১৫ সালের আগস্ট মাসে। অল্প দিনেই জয় করে নিয়েছিলেন বনানীবাসীর মন। বনানীবাসীর কাছে জনপ্রিয় ওসি হিসেবে তিনি যথেষ্ট সুনাম অর্জন করেছিলেন। তাই তো বনানীবাসীর অনুরোধে তাঁর শেষ জানাজা অনুষ্ঠিত হয় বনানীতে। বনানীবাসীর ভালোবাসায় সিক্ত সালাহ্‌উদ্দিনের শেষ ঠিকানাও হয় বনানী কবরস্থানে। হলি আর্টিজান বেকারির স্মৃতি কখনোই ভোলার নয়। ভোলার নয় ওই দিনে পুলিশের বীরোচিত ভূমিকা এবং রবিউল আর সালাহ্উদ্দিনের আত্মত্যাগের কথা। এ জাতি এ দেশ যত দিন থাকবে, তত দিন গভীর শ্রদ্ধাভরে স্মরণ করবে বীর এই দুই পুলিশ সদস্যকে, যাঁরা নিজেদের জীবন উৎসর্গ করে প্রমাণ করে গেছেন এ দেশে কখনোই জঙ্গিবাদের স্থান হবে না। লেখক: উপকমিশনার, গুলশান বিভাগ, ডিএমপি

গুলশানে জঙ্গি হামলার ১ মাস আহত পাঁচ পুলিশ সদস্য এখনো হাসপাতালে
গুলশানের হলি আর্টিজানে হামলার ঘটনায় জঙ্গিদের ছোড়া গুলি ও গ্রেনেডের আঘাতে আহত হয়েছিলেন পুলিশের অনেক সদস্য। পুলিশের ৩৩ জন সদস্য হাসপাতালে ভর্তি হয়েছিলেন চিকিৎসার জন্য। এর মধ্যে পাঁচজন এখনো চিকিৎসা নিচ্ছেন। বাকি সবাই চিকিৎসা শেষে কর্মস্থলে ফিরেছেন। হলি আর্টিজানে জঙ্গিদের হামলার ঘটনার কিছুক্ষণের মধ্যেই পুলিশের সদস্যরা সেখানে উপস্থিত হন। ঢাকা মেট্রোপলিটন পুলিশের কমিশনার আছাদুজ্জামান মিয়া অভিযান পরিচালনার বিষয়ে সহকর্মীদের সঙ্গে আলোচনা করছিলেন। তখন জঙ্গিদের ছোড়া একটি গ্রেনেড সেখানে আঘাত হানে। ওই গ্রেনেডের আঘাতেই পুলিশের অধিকাংশ সদস্য আহত হন। ৩৩ জন হাসপাতালে গেলেও সাতজন ঘটনার দিনই চিকিৎসা নিয়ে বাড়ি ফেরেন। বাকি ২৬ জনকে হাসপাতালে থেকে চিকিৎসা নিতে হয়েছে। আহত ব্যক্তিদের মধ্যে পুলিশের উপপরিদর্শক ফারুক হোসেন, সুজন কুমার কুণ্ডু, সহকারী উপপরিদর্শক নূর জামাল, মতিউর রহমান ও কনস্টেবল আনারুল ইসলাম এখনো চিকিৎসাধীন রয়েছেন। তাঁদের মধ্যে তিনজন চিকিৎসা নিচ্ছেন সম্মিলিত সামরিক হাসপাতালে, দুজন রাজারবাগ পুলিশ লাইনস হাসপাতালে। আহত হয়েছিলেন ডিএমপির অতিরিক্ত কমিশনার (অপরাধ ও অভিযান) শেখ মুহম্মদ মারুফ হাসান। পাঁচ দিন হাসপাতালে থেকে চিকিৎসা নিতে হয়েছে তাঁকে। গতকাল প্রথম আলোকে তিনি বলেন, বাঁ পায়ে দুটি স্প্লিন্টার লেগেছিল। অস্ত্রোপচার করা হয়েছে। এখনো ঘা শুকায়নি। তবে ১১ জুলাই তিনি কর্মস্থলে যোগ দিয়েছেন। পুলিশের অতিরিক্ত উপকমিশনার আবদুল আহাদের পা ও হাতে স্প্লিন্টার আঘাত হানে। হাসপাতাল থেকে ছাড়া পেলেও এখনো প্রতিদিন সেখানে গিয়ে চিকিৎসা নিতে হয়। গত বৃহস্পতিবার কর্মস্থলে ফিরেছেন তিনি। গতকাল তাঁর বনানীর কার্যালয়ে তিনি বলেন, রেস্তোরাঁটির সীমানার ৫০ গজ দূরে দাঁড়িয়ে তিনি কর্মকর্তাদের সঙ্গে আলোচনা করছিলেন। সোয়া ১০টার দিকে একটি গ্রেনেড সেখানে আঘাত হানে। ওই গ্রেনেডের আঘাতেই পুলিশের অধিকাংশ কর্মকর্তা আহত হন। নিহত হন পুলিশের সহকারী কমিশনার রবিউল ইসলাম ও বানানী থানার ওসি সালাউদ্দিন খান। ঢাকা মেট্রোপলিটন পুলিশের গণমাধ্যম ও জনসংযোগ বিভাগের কর্মকর্তা মাসুদুর রহমান গতকাল বলেন, যাঁরা চিকিৎসা নিয়ে হাসপাতাল থেকে ফিরেছেন, তাঁদের প্রায় সবাই ইতিমধ্যে কর্মস্থলে যোগ দিয়েছেন।

২০১৬ সালের প্রাথমিক শিক্ষা সমাপনী পরীক্ষার প্রস্তুতি বাংলাদেশ ও বিশ্বপরিচয়
সংক্ষেপে উত্তর প্রিয় শিক্ষার্থী, আজ বাংলাদেশ ও বিশ্বপরিচয়ের অধ্যায়-৬ থেকে সংক্ষিপ্ত প্রশ্নোত্তর নিয়ে আলোচনা করছি। অধ্যায়-৬ নিচের প্রশ্নগুলোর সংক্ষেপে উত্তর লেখো। প্রশ্ন: জলবায়ু পরিবর্তনের ফলে ২০৫০ সালের মধ্যে বাংলাদেশের অবস্থা কী হতে পারে? উত্তর: জলবায়ু পরিবর্তনের ফলে ২০৫০ সালের মধ্যে বাংলাদেশের ২০ শতাংশ এলাকা সমুদ্রে তলিয়ে যেতে পারে। প্রশ্ন: দুর্যোগের ঝুঁকি মোকাবিলায় কোন মন্ত্রণালয় কাজ করে যাচ্ছে? উত্তর: দুর্যোগের ঝুঁকি মোকাবিলায় দুর্যোগ ব্যবস্থাপনা ও ত্রাণ মন্ত্রণালয় কাজ করে যাচ্ছে। প্রশ্ন: নদীর পাড় ভেঙে যাওয়ার ফলে আমাদের কী ধরনের ক্ষতি হয়? উত্তর: নদীর পাড় ভেঙে যাওয়ার ফলে আমাদের মূল্যবান কৃষিজমি, বাড়িঘর; এমনকি পুরো গ্রাম, সড়ক, রেলপথ নদীতে বিলীন হয়ে যায়। প্রশ্ন: কী কারণে বন্যার সময় নদীভাঙন মারাত্মক রূপ ধারণ করে? উত্তর: বন্যার অতিরিক্ত পানির স্রোত ও ঢেউ নদীর পাড়ে আঘাত হানে; ফলে বন্যার সময় নদীভাঙন মারাত্মক রূপ ধারণ করে। প্রশ্ন: মানবসৃষ্ট কোন কারণগুলো নদীর পাড় ভাঙনের জন্য দায়ী? উত্তর: নদী থেকে বালু তোলা ও নদীতীরের গাছপালা কেটে ফেলা নদীভাঙনের মানবসৃষ্ট কারণ। প্রশ্ন: বাংলাদেশের উত্তর-পশ্চিমাঞ্চলে কী কী কারণে খরার প্রবণতা বেশি? উত্তর: বাংলাদেশের উত্তর-পশ্চিমাঞ্চলে দীর্ঘকাল ধরে শুষ্ক আবহাওয়া, অপর্যাপ্ত বৃষ্টিপাত ও অল্পসংখ্যক নদী থাকার কারণে খরার প্রবণতা বেশি। প্রশ্ন: খরার মানবসৃষ্ট কারণগুলো কী কী? উত্তর: খরার মানবসৃষ্ট কারণগুলো হলো— ক. গাছপালা কেটে ফেলা খ. অধিক হারে বিল্ডিং নির্মাণ গ. কলকারখানা ও গাড়ির ধোঁয়া। প্রশ্ন: খরার ফলে কী কী ক্ষতি হয়? উত্তর: খরায় ক্ষতিকর দিকগুলো হলো—ক. পুকুর, নদী, খাল ও বিল শুকিয়ে যায় খ. মাঠে ফসল ফলাতে কষ্ট হয় গ. গবাদিপশুর খাদ্যসংকট দেখা দেয় ঘ. খাওয়ার পানির অভাব দেখা যায়। প্রশ্ন: বর্ষা মৌসুমের ফসল আমন ধান খরার কারণে বছরে সাধারণত কত ভাগ নষ্ট হয়ে যেতে পারে? উত্তর: বর্ষা মৌসুমের ফসল আমন ধান খরার কারণে বছরে সাধারণত ১৭ ভাগ নষ্ট হয়ে যেতে পারে। প্রশ্ন: কী কারণে বাংলাদেশে নিশ্চিত ভূমিকম্পের ঝুঁকি রয়েছে? উত্তর: ভৌগোলিক অবস্থানের কারণে বাংলাদেশে নিশ্চিত ভূমিকম্পের ঝুঁকি রয়েছে। প্রশ্ন: ভূমিকম্প মোকাবিলায় কী করলে বড় ধরনের বিপদ থেকে রক্ষা পাওয়া সম্ভব? উত্তর: মৃদু ভূমিকম্প মোকাবিলায় ভবন নির্মাণের ক্ষেত্রে সতর্কতা অবলম্বন করলে বড় ধরনের বিপদ থেকে রক্ষা পাওয়া সম্ভব। প্রশ্ন: বড় ধরনের ভূমিকম্পের পর দ্বিতীয় ঝুঁকি হিসেবে কী হওয়ার আশঙ্কা থাকে? উত্তর: বড় ধরনের ভূমিকম্পের পর দ্বিতীয় ঝুঁকি হিসেবে সুনামি ও বন্যা হওয়ার আশঙ্কা থাকে। প্রশ্ন: ২০১৫ সালের ২৪ এপ্রিল কোন দেশে ভূমিকম্প সংঘটিত হয়? উত্তর: ২০১৫ সালের ২৪ এপ্রিল নেপালে ভূমিকম্প সংঘটিত হয়। প্রশ্ন: বাংলাদেশে ভূমিকম্পনপ্রবণ অঞ্চল কোনগুলো? উত্তর: বাংলাদেশের উত্তর ও উত্তর-পূর্বাঞ্চলের জেলাগুলো ভূমিকম্পনপ্রবণ। প্রশ্ন: নদীভাঙনের ফলে কী হয়? উত্তর: নদীভাঙনের ফলে আমাদের সামাজিক ও অর্থনৈতিক জীবন ব্যাপকভাবে ক্ষতিগ্রস্ত হয়ে পড়ে। সিনিয়র শিক্ষক প্রগতি মডেল স্কুল অ্যান্ড কলেজ, ঢাকা

২০১৬ সালের প্রাথমিক শিক্ষা সমাপনী পরীক্ষার প্রস্তুতি ইংরেজি
আনসিন প্যাসেজ প্রিয় শিক্ষার্থী, ধারাবাহিকভাবে প্রকাশিত ইংরেজি বিষয়ের আনসিন প্যাসেজের বাকি প্রশ্নোত্তর আজ দেওয়া হলো। 7. Answer the following questions in sentence(s). (a) Where was the lion sleeping? (b) Why did the lion wake up? (c) Why did the lion become angry? (d) Who was caught in a net? (e) How did the lion become free? Answer to the question no. 7 (a) The lion was sleeping in a forest. (b) When the mouse ran over the lion's body, the lion woke up. (c) The lion became angry because the mouse disturbed the lion. It was sleeping. The mouse ran over his body. (d) The lion was caught in a net. (e) The mouse heard the roar of the lion. It ran to the net and cut it with its sharp teeth. Thus the lion became free. 8. Write a short composition on ‘A Lion’ within 5 sentences. Answer to the question no. 8 A lion is a big wild animal. It is called the king of forest. It is very strong. All the animals of the forest fear a lion. It lives on meat. 9. Suppose you are Sami. You live in Tangail. Your friend Rubat lives in Dhaka. Write a letter to him about helping others. Answer to the question no. 9 Kalihati, Tangail June 6, 2016 Dear Rubat, How are you? I hope you are fine. I came to know that you are very helpful. It is a very good quality. We have read the story of the lion and mouse. We have learnt that even a small animal can help a big one. All the great men of the world were helpful. So please foster this quality. I shall also try to follow you. No more today. Your loving friend Sami শিক্ষক, বীরশ্রেষ্ঠ মুন্সী আব্দুর রউফ পাবলিক কলেজ, ঢাকা

২০১৬ সালের জুনিয়র স্কুল সার্টিফিকেট পরীক্ষার প্রস্তুতি ইংরেজি ২য় পত্র
Substitution table প্রিয় শিক্ষার্থী, আজ ইংরেজি ২য় পত্রের ৩ নম্বর প্রশ্ন, অর্থাত্ Substitution table নিয়ে আলোচনা করব। এই প্রশ্নে প্রদত্ত substitution table থেকে চারটি অর্থপূর্ণ বাক্য তৈরি করতে হবে; ৪ নম্বর বরাদ্দ থাকবে। Make four sentences from the substitution table. 1×4=4 23. Education have is illuminates contain a curse Books no access to them Illiterate persons the sayings and thoughts of the great men Illiteracy like light Answer (a) Education is like light. (b) Books contain the sayings and thoughts of the great men. (c) Illiterate persons have no access to them. (d) Illiteracy is a curse. 24. Culture have be includes a part of Bangladeshi culture We some special qualities in our customs, ideas and manners Hospitality a term used for a way of life It a society’s belief’s, customs, languages and so on Answer (a) Culture includes a society’s beliefs, customs, languages and so on. (b) We have some special qualities in our customs, ideas and manners. (c) Hospitality is a part of Bangladeshi culture. (d) It is a term used for a way of life. 25. Television It But watching television for a long time provides is gives harmful to us a scientific invention us with news and views us entertainment Answer (a) Television is a scientific invention. (b) It provides us with news and views. (c) It gives us entertainment. (d) But watching television for a long time is harmful to us. 26. Independence can achieve joined is took the war No nation place in 1971 Our war of Independence the birthright of a man People from all walks of life it without struggle Answer (a) Independence is the birthright of a man. (b) No nation can achieve it without struggle. (c) Our War of Independence took place in 1971. (d) People from all walks of life joined the war. # বাকি অংশ ছাপা হবে আগামীকাল প্রভাষক ঢাকা রেসিডেনসিয়াল মডেল কলেজ, ঢাকা

২০১৬ সালের জুনিয়র স্কুল সার্টিফিকেট পরীক্ষার প্রস্তুতি বাংলা ২য় পত্র
বহুনির্বাচনি প্রশ্নোত্তর প্রিয় শিক্ষার্থী, আজ বাংলা ২য় পত্র থেকে বহুনির্বাচনি প্রশ্নোত্তরের নমুনা দেওয়া হলো। বিরামচিহ্ন ১৭। যৌগিক বাক্যের মাঝে কোন চিহ্ন ব্যবহূত হয়? ক. কমা খ. কোলন গ. ড্যাশ ঘ. সেমিকোলন ১৮। বাক্যে অর্থবিভাগ দেখানোর জন্য কমা বসে। এর উদাহরণ কোনটি? ক. আমিন, এদিকে এসো খ. কী, এত বড় সাহস গ. রুবি বলল, সে যাবে না ঘ. তুমি যাবে, না যাবে না ১৯। দুটি বাক্যের মধ্যে অর্থের সম্বন্ধ থাকলে কোন চিহ্ন ব্যবহূত হয়? ক. কমা খ. সেমিকোলন গ. কোলন ঘ. ড্যাশ ২০। বাক্যে সম্বোধনের পরে কোন যতিচিহ্ন বসে? ক. কমা খ. সেমিকোলন গ. কোলন ঘ. বিস্ময়চিহ্ন ২১। কোনটিতে সেমিকোলনের যথাযথ ব্যবহার হয়েছে? ক. আশ্চর্য; আমার কথা শুনলে না খ. লোকটি ধনী; কিন্তু কৃপণ গ. মন্তব্য; নিষ্প্রয়োজন ঘ. পোড়া কপাল; এত কিছু দেখতে হলো ২২। নিচের কোনটিতে বিরামচিহ্নের যথাযথ ব্যবহার হয়েছে? ক. আশ্চর্য, আমার কথা শুনল না! খ. আশ্চর্য! আমার কথা শুনলে না। গ. আশ্চর্য, আমার কথা শুনলে না! ঘ. আশ্চর্য, আমার কথা শুনলে না? ২৩। ‘কোলন ড্যাশে’ কতটুকু থামতে হয়? ক. এক বলার দ্বিগুণ খ. এক সেকেন্ড গ. থামার প্রয়োজন নেই ঘ. এক উচ্চারণে যে সময় লাগে ২৪। কোনটির বিরতিকাল কোলন ড্যাশ-এর বিরতিকালের সমান? ক. কমা খ. হাইফেন গ. সেমিকোলন ঘ. কোলন ২৫। কোনটিতে এক সেকেন্ড থামতে হয়? ক. কমা খ. দাঁড়ি গ. সেমিকোলন ঘ. হাইফেন ২৬। বিস্ময়চিহ্ন কোনটি? ক. ? খ. ! গ. “ ” ঘ. ; ২৭। ইলেক চিহ্ন কোনটি? ক. ? খ. ‘‘ গ. ’ ঘ. / ২৮। বিকল্প চিহ্ন কোনটি? ক. ’ খ. । গ. ! ঘ. / ২৯। একাধিক বাক্য সংযোজক অব্যয়ের দ্বারা যুক্ত না হলে কোন চিহ্ন বসে? ক. কোলন খ. সেমিকোলন গ. কমা ঘ. কোলন ড্যাশ ৩০। যেসব অব্যয় অনুমান বা বৈপরীত্য প্রকাশ করে, তার আগে কী বসে? ক. কমা খ. হাইফেন গ. সেমিকোলন ঘ. কোলন ৩১। একই ধরনের একাধিক বাক্য বা বাক্যাংশকে আলাদা করতে কোন চিহ্ন বসে? ক. ড্যাশ খ. হাইফেন গ. সেমিকোলন ঘ. কমা ৩২। বাক্যে উদ্ধার চিহ্নের আগে কী বসে? ক. কমা খ. উদ্ধরণ চিহ্ন গ. সেমিকোলন ঘ. কোলন ৩৩। উদ্ধৃতির আগে কোন চিহ্ন বসে? ক. ইলেক খ. কমা গ. বিকল্প ঘ. কোলন # বাকি অংশ ছাপা হবে আগামীকাল সঠিক উত্তরটি মিলিয়ে নাও বাংলা ২য় পত্র বিরামচিহ্ন ১৭. ক ১৮. ঘ ১৯. খ ২০. ক ২১. ঘ ২২. গ ২৩. খ ২৪. ঘ ২৫. খ ২৬. খ ২৭. গ ২৮. ঘ ২৯. খ ৩০. গ ৩১. ঘ ৩২. ক ৩৩. ঘ শিক্ষক বীরশ্রেষ্ঠ নূর মোহাম্মদ পাবলিক কলেজ, ঢাকা

একাদশ শ্রেণির শিক্ষার্থীদের পড়াশোনা ইংরেজি ১ম পত্র
 ৪, ৫ ও ৬ নম্বর প্রশ্ন প্রিয় শিক্ষার্থী, আজ আমরা ইংরেজি ১ম পত্রের Part-1 (নতুন সিলেবাস)-এর ৪, ৫, ৬ নম্বর প্রশ্ন নিয়ে আলোচনা করব। প্রশ্নগুলো সমাধানে আগে নিজে চেষ্টা করবে, তারপর উত্তরের সঙ্গে তা মিলিয়ে দেখবে। Set-23 4. Fill in the blanks with suitable words from the box. There are more words than needed. Make any grammatical changes if necessary. flower job farming Raising also sectors means opportunities engage create oneself easily rearing many Self-employment means to create (a) — opportunity for (b) — by ones own effort. Various government organizations are trying to (c) — a congenial atmosphere for self-employment. Different NGO’s have (d) — rendered their help. Livestock (e) —, agricultural (f) — ,poultry (g) — are some of the (h) —.There are many (i) — for self-employment in Bangladesh. One can (j) — engage oneself in these jobs. 5. Fill in the blanks with appropriate word in each gap. 10 One day a grocer borrowed a balance and weights from a fruitseller. After a few days the fruitseller asked the grocer to (a) — his balance and weights to him. The grocer said, ‘I am sorry to say that the mice ate away your balance and weights.’ The fruit seller became very (b) — at the (c) — excuse of the dishonest grocer. Then one day the fruitseller said to the grocer, ‘I am (d) — to the town to do some shopping. Please send your son with me to (e) — my things. We will come back tomorrow.’ So the grocer (f) — his son with the fruitseller. The next day the fruitseller returned alone from the town. ‘Where is my son?’ asked the grocer. ‘A crow carried your son away,’ replied the fruitseller. ‘How can a crow (g) — away such a big boy?’ The grocer shouted angrily. ‘Just the same way as the mice can (h) — away the balance and weight,’ said the fruitseller. The grocer (i) — the point. He returned the balance and weights to the fruitseller. Then the fruitseller sent the boy (j) — to his father. 6. Rearrange the following sentences to make a coherent order: 10 i) He struggled hard and at last was able to come out of the trap minus his tail. ii) As the foxes assembled he shouted to them, ‘Dear friends, I’ve made a great discovery. iii) There lived a very clever fox in a jungle. iv) ‘Look I’ve already cut off mine’, he tried to convince the others. v) The listeners were very confused and were trying to assess the situation. vi) But an old fox said ‘You didn’t cut your tail. May be you’ve lost it in some way or other, and now you want the others to lose their tails.’ vii) ‘After a long research I’ve found that we don’t need our tails’, said he. viii) He called a meeting of all the resident foxes of the jungle. ix) He became envious of the other foxes and made a plan to have their tails cut. x) One day while walking through the jungle he fell into a trap. Ans. to the Ques. No. Set-23 4. (a) job (b) oneself (c) create (d) also (e) rearing (f) farming (g) raising (h) sectors (i) opportunities/means (j) easily 5. (a) return (b) angry (c) lame (d) going (e) carry (f) sent (g) take (h) eat (i) got (j) back 6. Ans. 1 2 3 4 5 6 7 8 9 10 iii x i ix viii ii vii iv v vi # বাকি অংশ ছাপা হবে আগামীকাল সহকারী অধ্যাপক, ঢাকা স্টেট কলেজ, ঢাকা

﻿৯ম ও ১০ম শ্রেণির পড়া ব্যবসায় উদ্যোগ
বহুনির্বাচনি প্রশ্নোত্তর প্রিয় শিক্ষার্থী, আজ ব্যবসায় উদ্যোগ থেকে বহুনির্বাচনি প্রশ্নোত্তরের নমুনা দেওয়া হলো। অধ্যায়-৪ ৩১। পাবলিক লিমিটেড কোম্পানির ন্যূনতম পরিচালকের সংখ্যা কত হয়? ক. ১ জন খ. ২ জন গ. ৩ জন ঘ. ৭ জন ৩২। শেয়ার অবাধে হস্তান্তরযোগ্য নয়— i. প্রাইভেট লিমিটেড কোম্পানির ii. পাবলিক লিমিটেড কোম্পানির iii. রাষ্ট্রমালিকানার কোম্পানির নিচের কোনটি সঠিক? ক. i ও ii খ. i ও iii গ. ii ও iii ঘ. i, ii ও iii ৩৩। অসীম দায়বিশিষ্ট ব্যবসায় বলা হয়— i. এক মালিকানা ব্যবসায়কে ii. অংশীদারি ব্যবসায়কে iii. কোম্পানি ব্যবসায়কে নিচের কোনটি সঠিক? ক. i ও ii খ. i ও iii গ. ii ও iii ঘ. i, ii ও iii ৩৪। যে কোম্পানি বিশ্বব্যাপী তাদের ব্যবসায় পরিচালনা করে, তাকে বলা হয়— ক. বিশ্বখ্যাত কোম্পানি খ. আন্তর্জাতিক কোম্পানি গ. বহুজাতিক কোম্পানি ঘ. বৃহদায়তন কোম্পানি ৩৫। কোনটি বহুজাতিক কোম্পানি? ক. প্রাণ খ. বাটা শু গ. স্কয়ার ঘ. বসুন্ধরা ৩৬। বহুজাতিক কোম্পানি হলো— i. বাটা শু ii. অ্যাপেক্স লেদার iii. ইউনিলিভার নিচের কোনটি সঠিক? ক. i ও ii খ. i ও iii গ. ii ও iii ঘ. i, ii ও iii ৩৭। কোম্পানির মূল দলিল বা সংবিধান বলা হয় কাকে? ক. স্মারকলিপিকে খ. পরিমেললিপিকে গ. নিবন্ধনপত্রকে ঘ. প্রসপেক্টাসকে ৩৮। কোম্পানির নাম, ঠিকানা, উদ্দেশ্য, মূলধনের পরিমাণ ইত্যাদি লিপিবদ্ধ থাকে কোথায়? ক. পরিমেললিপিতে খ. নিবন্ধনপত্রে গ. প্রসপেক্টাসে ঘ. স্মারকলিপিতে ৩৯। কোম্পানির দ্বিতীয় গুরুত্বপূর্ণ দলিল বলা হয় কোনটিকে? ক. স্মারকলিপিকে খ. পরিমেললিপিকে গ. প্রসপেক্টাসকে ঘ. নিবন্ধনপত্রকে ৪০। কোম্পানির অভ্যন্তরীণ পরিচালনাসংক্রান্ত প্রয়োজনীয় বিষয় লিপিবদ্ধ থাকে কোথায়? ক. স্মারকলিপিতে খ. পরিমেললিপিতে গ. প্রসপেক্টাসে ঘ. নিবন্ধনপত্রে ৪১। কখন থেকে প্রাইভেট লিমিটেড কোম্পানি ব্যবসায়িক কাজ শুরু করতে পারে? ক. স্মারকলিপি তৈরির পর খ. পরিমেললিপি তৈরির পর গ. নিবন্ধনপত্র পাওয়ার পর ঘ. কার্যারম্ভের অনুমতি পাওয়ার পর ৪২। কখন থেকে পাবলিক লিমিটেড কোম্পানি ব্যবসায়িক কাজ শুরু করতে পারে? ক. স্মারকলিপি তৈরির পর খ. পরিমেললিপি তৈরির পর গ. নিবন্ধনপত্র পাওয়ার পর ঘ. কার্যারম্ভের অনুমতি পাওয়ার পর ৪৩। সম্মিলিত প্রচেষ্টায় এগিয়ে যাওয়ার অনুপ্রেরণা ও চিন্তা থেকে কোনটির উত্পত্তি? ক. এক মালিকানা সংগঠনের খ. অংশীদারি সংগঠনের গ. কোম্পানি সংগঠনের ঘ. সমবায় সংগঠনের # বাকি অংশ ছাপা হবে আগামীকাল সঠিক উত্তরটি মিলিয়ে নাও ব্যবসায় উদ্যোগ অধ্যায়-৪ ৩১. গ ৩২. খ ৩৩. ক ৩৪. গ ৩৫. খ ৩৬. খ ৩৭. ক ৩৮. ঘ ৩৯. খ ৪০. খ ৪১. গ ৪২. ঘ ৪৩. ঘ সিনিয়র শিক্ষক ঢাকা ক্যান্টনমেন্ট গার্লস পাবলিক স্কুল ও কলেজ, ঢাকা

৭ম শ্রেণির শিক্ষার্থীদের পড়াশোনা তথ্য ও যোগাযোগ প্রযুক্তি
বহুনির্বাচনি প্রশ্নোত্তর প্রিয় শিক্ষার্থী, তথ্য ও যোগাযোগ প্রযুক্তি বিষয়ের অধ্যায়-৫ থেকে বহুনির্বাচনি প্রশ্নোত্তরের নমুনা দেওয়া হলো। অধ্যায়-৫ ১। কোন প্রতিষ্ঠানের ওয়েবসাইট থেকে বাংলাদেশের স্কুল ও মাদ্রাসার পাঠ্যপুস্তক ডাউনলোড করা যায়? ক. ঢাকা শিক্ষা বোর্ড খ. মাদ্রাসা শিক্ষা বোর্ড গ. জাতীয় শিক্ষাক্রম ও পাঠ্যপুস্তক বোর্ড ঘ. কারিগরি শিক্ষা বোর্ড ২। ওয়েবসাইটে স্কুল ও মাদ্রাসার যে পাঠ্যপুস্তক পাওয়া যায়, সেগুলোকে কী বলে? ক. ই-বুক খ. ইন্টারনেট বুক গ. এনসিটিবি বুক ঘ. ডিজিটাল বুক ৩। ইন্টারনেটের সাহায্যে— i. পাঠ বিষয়ে সহায়তা পাওয়া যায় ii. ভর্তি কার্যক্রম সম্পন্ন করা যায় iii. অনলাইনে ক্লাস করা যায় ক. i খ. ii গ. ii ও iii ঘ. i, ii ও iii ৪। গণিত শেখার সবচেয়ে সুবিধাজনক ওয়েবসাইট কোনটি? ক. www.matholympiad.org.bd খ. www.kanacademy.org গ. www.mathforum.org/dr.math/ ঘ. www. kanacademy.org/int/bn/ ৫। কোন ওয়েবসাইটে গণিত বই পাওয়া যায়? ক. http:/www.ebook.gov.bd খ. http:/www.moedu.gov.bd গ. www.mathforum.org/dr.math/ ঘ. www. kanacademy.org/int/bn/ ৬। ইন্টারনেট ব্যবহার করে জাতীয় বিশ্ববিদ্যালয়ে কতজন ছাত্রছাত্রী ভর্তি পরীক্ষা দেয়? ক. প্রায় এক লাখ খ. প্রায় দুই লাখ গ. প্রায় চার লাখ ঘ. প্রায় পাঁচ লাখ ৭। শিক্ষায় ইন্টারনেটের ভূমিকার ক্ষেত্রে কোনটি সঠিক? ক. ছাত্রছাত্রীদের শিক্ষাকে ক্ষতিগ্রস্ত করে খ. এটি শুধু তথ্যের উত্স গ. ভার্চ্যুয়াল ক্লাসের মাধ্যমে অনেক ছাত্রছাত্রী শিক্ষা লাভ করতে পারে ঘ. ছাত্রছাত্রীরা তথ্যগত বিভ্রান্তিতে ভোগে ৮। বাংলাদেশে থেকে যুক্তরাষ্ট্রের MIT-তে কোর্স করা যায় কীভাবে? ক. মোবাইল ফোনের মাধ্যমে খ. ইন্টারনেটের মাধ্যমে গ. স্কাইপের মাধ্যমে ঘ. ওয়েবসাইটের মাধ্যমে ৯। ভার্চ্যুয়াল ক্লাসরুমের মাধ্যমে মেডিকেল কলেজের ছাত্রছাত্রীরা কী উপকার পেতে পারে? ক. রোগীকে ওষুধ খাওয়াতে পারবে খ. চিকিত্সা করতে পারবে গ. জটিল অপারেশন নিজের চোখে দেখতে পারবে ঘ. রোগীকে পর্যবেক্ষণ করতে পারবে ১০। বিশ্বের সবচেয়ে জনপ্রিয় শিক্ষা সাইট খান একাডেমি কত সালে প্রতিষ্ঠিত হয়েছিল? ক. ২০০২ সালে খ. ২০০৫ সালে গ. ২০০৬ সালে ঘ. ২০০৮ সালে ১১। নিচের কোনটির কারণে আমরা ইতিমধ্যে অনেক ধরনের সুবিধা ব্যবহার করছি? ক. ইন্টারনেটের কারণে খ. প্রযুক্তির কারণে গ. মোবাইল ফোনের কারণে ঘ. কম্পিউটারের কারণে ১২। ইন্টারনেটে শিক্ষাসংক্রান্ত ব্যাপারে সঠিক অনুসন্ধানের মাধ্যমে কী বের করা যায়? ক. তথ্য খ. তথ্য ও উপাত্ত গ. সব তথ্যের লিংক ঘ. একটি তথ্যের লিংক ১৩। শিক্ষাক্ষেত্রে ইন্টারনেট ভূমিকা রাখছে— i. সহজে শিক্ষা বিস্তারে ii. শিক্ষা কার্যক্রম সহজ করে iii. সরাসরি শিক্ষা দান করে নিচের কোনটি সঠিক? ক. i খ. ii গ. ii ও iii ঘ. i, ii ও iii # বাকি অংশ ছাপা হবে আগামীকাল সঠিক উত্তরটি মিলিয়ে নাও তথ্য ও যোগাযোগ প্রযুক্তি অধ্যায়-৫ ১. গ ২. ক ৩. ঘ ৪. ক ৫. ক ৬. গ ৭. গ ৮. খ ৯. গ ১০. গ ১১. ক ১২. খ ১৩. ঘ শিক্ষক রাজউক উত্তরা মডেল কলেজ, ঢাকা

এরদোয়ানের নতুন অধ্যাদেশ কমান্ডারদের সরাসরি আদেশ দিতে পারবেন প্রেসিডেন্ট
ব্যর্থ অভ্যুত্থানের পর ক্ষমতা সংহত করতে আরেকটি উদ্যোগ নিলেন তুরস্কের প্রেসিডেন্ট রিসেপ তাইয়েপ এরদোয়ান। গতকাল রোববার তিনি এক অধ্যাদেশ জারি করেছেন, যাতে প্রেসিডেন্ট ও প্রধানমন্ত্রী সেনা, বিমান ও নৌবাহিনীর কমান্ডারদের সরাসরি আদেশ দেওয়ার ক্ষমতা পাবেন। এ অধ্যাদেশে দেশের সামরিক একাডেমিগুলোকে বন্ধ করে নতুন একটি জাতীয় প্রতিরক্ষা বিশ্ববিদ্যালয় প্রতিষ্ঠার কথাও বলা হয়েছে। গতকাল জারি করা অধ্যাদেশে বিভিন্ন বাহিনীর কমান্ডারদের প্রতিরক্ষা মন্ত্রণালয়ের সরাসরি অধীনে আনা হয়েছে। একই সঙ্গে অভ্যুত্থানচেষ্টায় যুক্ত বলে অভিযুক্ত ১ হাজার ৩৮৯ সেনাসদস্যকে বরখাস্তের ঘোষণাও দেওয়া হয়েছে। সরকারি গেজেটে বলা হয়, সশস্ত্র বাহিনীবিষয়ক সর্বোচ্চ সংস্থা সুপ্রিম মিলিটারি কাউন্সিলে (ওয়াইএএস) আরও মন্ত্রীকে অন্তর্ভুক্ত করা হবে। তাঁদের মধ্যে থাকবেন উপপ্রধানমন্ত্রী, স্বরাষ্ট্র, পররাষ্ট্র ও বিচারমন্ত্রীরা। বিবিসি জানায়, গত শনিবারই প্রেসিডেন্ট এরদোয়ান এক সাক্ষাৎকারে গোয়েন্দা সংস্থা ও সশস্ত্র বাহিনী প্রধানকেও তাঁর নিয়ন্ত্রণে আনার ইচ্ছা প্রকাশ করেন। এর আগে বৃহস্পতিবার সুপ্রিম মিলিটারি কাউন্সিল ও শীর্ষস্থানীয় কর্মকর্তাদের এক বৈঠকের পর জানানো হয়, সেনাবাহিনী ও জাতীয় গোয়েন্দা সংস্থার নিয়ন্ত্রণ নিজের হাতে নেওয়ার আগ্রহ প্রকাশ করেছেন এরদোয়ান। শনিবার তুরস্কের এ হাবের টেলিভিশনকে দেওয়া এক সাক্ষাৎকারে প্রেসিডেন্ট এরদোয়ান বলেন, ‘আমরা ছোট একটি সাংবিধানিক প্যাকেজ পার্লামেন্টে পেশ করতে যাচ্ছি। তা অনুমোদিত হলে ন্যাশনাল ইন্টেলিজেন্স অর্গানাইজেশন (এমআইটি) এবং সশস্ত্র বাহিনীর প্রধান প্রেসিডেন্টের নিয়ন্ত্রণে আসবেন।... মিলিটারি স্কুলগুলো বন্ধ করা হবে...আমরা একটি জাতীয় প্রতিরক্ষা বিশ্ববিদ্যালয় গঠন করব।’ প্রেসিডেন্ট আরও বলেন, আধা সামরিক বাহিনী জ্যঁদামারির সদস্যসংখ্যা কমানো হবে কিন্তু এর অস্ত্রশস্ত্র বাড়ানো হবে। প্রেসিডেন্ট জানান, প্রস্তাবগুলো পার্লামেন্টে তোলা হবে। এগুলো পাস হওয়ার জন্য দুই-তৃতীয়াংশ এমপির সমর্থন লাগবে। এ জন্য পার্লামেন্টে বিরোধী দলের সমর্থনও প্রয়োজন হবে সরকারি দলের। গতকাল রাষ্ট্রীয় সংবাদ সংস্থা আনাদোলু জানায়, ব্যর্থ অভ্যুত্থান পরিকল্পনায় ‘অভিযুক্ত’ মার্কিন প্রবাসী তুর্কি ধর্মীয় নেতা ফেতুল্লা গুলেনের সঙ্গে সম্পৃক্ততার দায়ে ১ হাজার ৩৮৯ জন সেনাসদস্যকে বরখাস্ত করা হয়েছে। প্রেসিডেন্ট এরদোয়ান তাঁকে অবমাননাকারী ব্যক্তিদের মামলা তুলে নেওয়ার ঘোষণা দেওয়ার পরদিন কৌঁসুলিরা এ-সংক্রান্ত ১ হাজার ৮০০-এর বেশি মামলা প্রত্যাহারের কার্যক্রম শুরু করেছেন বলে জানা গেছে। ২০১৪ সালে এরদোয়ান প্রেসিডেন্ট হওয়ার পর থেকে তাঁকে অবমাননার অভিযোগে প্রায় ২ হাজার লোককে কারাবন্দী করা হয়। ব্যর্থ অভ্যুত্থানের পর দেশে জনগণের মধ্যে সৃষ্ট ‘ঐক্যে’ অনুপ্রাণিত হয়ে এ সিদ্ধান্ত নিয়েছেন বলে জানিয়েছেন এরদোয়ান। এদিকে রাজধানী আঙ্কারার মেয়র মেলিহ গোকচেক বলেছেন, ব্যর্থ অভ্যুত্থানে ওয়াশিংটনের সম্পৃক্ততার বিষয়ে সন্দেহ দূর করতে যুক্তরাষ্ট্রের একটাই করার আছে, তা হলো ফেতুল্লা গুলেনকে তুরস্কের কাছে ফেরত পাঠানো। এরদোয়ানের দল ক্ষমতাসীন জাস্টিস অ্যান্ড ডেভেলপমেন্ট পার্টির (একেপি) জ্যেষ্ঠ নেতা ও ২২ বছরের বেশি সময়ের মেয়র এএফপিকে দেওয়া এক সাক্ষাৎকারে এ মত দেন। তুরস্কে ১৫ জুলাইয়ের ব্যর্থ অভ্যুত্থানের পর ব্যাপক শুদ্ধি অভিযানে সশস্ত্র বাহিনী, বিচার বিভাগ, বেসামরিক প্রশাসন ও শিক্ষাঙ্গন থেকে হাজার হাজার কর্মকর্তা-কর্মচারীকে আটক, অপসারণ কিংবা বরখাস্ত করা হয়েছে। বাতিল করা হয়েছে ৫০ হাজার পাসপোর্ট। বন্ধ করে দেওয়া হয়েছে ১৪২টি গণমাধ্যম প্রতিষ্ঠান। দেশজুড়ে তিন মাসের জরুরি অবস্থাও বহাল রয়েছে।

নিহত মুসলিম সেনার বাবা–মায়ের সমালোচনা তোপের মুখে ডোনাল্ড ট্রাম্প
গত সপ্তাহে অনুষ্ঠিত ডেমোক্রেটিক পার্টির জাতীয় সম্মেলনে পাকিস্তানি বংশোদ্ভূত খিজির খান তাঁর নিহত ছেলে মার্কিন সেনাবাহিনীর ক্যাপ্টেন হুামায়ূন খানের আত্মত্যাগকে স্মরণ করে দেওয়া ভাষণের জন্য প্রশংসিত হয়েছিলেন। সেই ভাষণে তিনি মুসলিম বিরোধিতার জন্য রিপাবলিকান দলের প্রেসিডেন্ট পদপ্রার্থী ডোনাল্ড ট্রাম্পের তীব্র সমালোচনা করেন। সেই বক্তব্যের জন্য খিজির খান ও তাঁর স্ত্রী গাজালা খানের নিন্দা করে ব্যাপক পাল্টা সমালোচনার মুখে পড়েছেন ট্রাম্প। খিজির খান ফিলাডেলফিয়ায় তাঁর ভাষণে বলেছিলেন, ট্রাম্প তাঁর জীবনে কোনো আত্মত্যাগ করেননি। তিনি মার্কিন সংবিধান কখনো পড়ে দেখেছেন কি না, সে ব্যাপারেও তিনি সন্দেহ প্রকাশ করেন। এই সময় খিজিরের স্ত্রী গাজালা খান নীরবে পাশে দাঁড়িয়ে ছিলেন। খিজির খানের বক্তব্যে আঁতে ঘা লেগেছিল ডোনাল্ড ট্রাম্পের। গত শনিবার এবিসি টিভির সঙ্গে এক সাক্ষাৎকারে ট্রাম্প বলেন, ‘আমি অবশ্যই সংবিধান পড়েছি। আমার সম্পর্কে এমন কথা বলার কোনো অধিকার তাঁর নেই।’ তিনি কোনো আত্মত্যাগ করেননি, সে কথা প্রত্যাখ্যান করে ট্রাম্প বলেন, ‘আমি বিস্তর আত্মত্যাগ করেছি, লাখ লাখ কর্মসংস্থানের ব্যবস্থা করেছি।’ তবে তিনি ঠিক কীভাবে আত্মত্যাগ করেছেন, ট্রাম্প তার কোনো ব্যাখ্যা দেননি। খিজির খানের স্ত্রী গাজালা কোনো কথা না বলে নীরবে স্বামীর পাশে দাঁড়িয়ে ছিলেন, সে কথা উল্লেখ করে ট্রাম্প বলেন, হয়তো তাঁকে কথা বলতে দেওয়াই হয়নি। সরাসরি না বললেও ট্রাম্প ইঙ্গিত করেন, মুসলিম পারিবারিক নিয়মে মেয়েদের নীরব থাকাই নিয়ম। কারণ তাঁরা স্বামীর অনুগত। গত শুক্রবার এক টেলিভিশন সাক্ষাৎকারে গাজালা খান বলেন, নিহত ছেলেকে নিয়ে কোনো কথা বলা তাঁর জন্য কঠিন। তিনি বলেন, ‘আমার ছেলের ছবি আছে এমন কোনো কক্ষে আমি প্রবেশ পর্যন্ত করতে পারি না।’ এভাবে স্ত্রীর সমালোচনা করায় ট্রাম্পের বিরুদ্ধে কড়া বক্তব্য দেন খিজির খান। এক টিভি সাক্ষাৎকারে তিনি বলেন, ‘একজন নিহত সৈনিকের পরিবারের সঙ্গে কীভাবে কথা বলতে হয়, ট্রাম্প তা জানেন না।’ রিপাবলিকান সম্মেলনে ট্রাম্পের স্ত্রী মেলানিয়া ফার্স্ট লেডি মিশেল ওবামার পুরোনো ভাষণ থেকে কথা চুরি করে ব্যবহার করেছেন, সে কথা উল্লেখ করে খিজির খান বলেন, ‘আমি কারও ভাষণ নকল করিনি।’ খিজির জানান, স্ত্রী গাজালা তাঁকে ভাষণ লিখতে সাহায্য করেন। তিনি ট্রাম্পের তিন স্ত্রী রয়েছে এমন কথা বলতে চেয়েছিলেন, কিন্তু গাজালা নিষেধ করায় তা থেকে বিরত থাকেন। গাজালা তাঁকে পরামর্শ দিয়ে বলেছেন, ‘আমাদের উচিত হবে না ট্রাম্পের মতো নিচে নামা।’ ট্রাম্পের নিন্দা করেছেন একাধিক রিপাবলিকান নেতা। ওয়াইওর গভর্নর জন কেইসিক ট্রাম্পের বক্তব্যের সমালোচনা করে বলেন, একজন নিহত বীর সৈনিকের পরিবারের সঙ্গে কীভাবে কথা বলতে হয়, ট্রাম্প তা জানেন না। ট্রাম্পকে নিজ দলের প্রার্থী হিসেবে সমর্থন করতে অস্বীকার করেছেন কেইসিক। ফ্লোরিডার সাবেক গভর্নর জেব বুশের ক্যাম্পেইন ম্যানেজার ট্রাম্পকে ‘অমানবিক’ বলে তাঁর বক্তব্যের নিন্দা করেন। সাবেক প্রেসিডেন্ট জর্জ বুশের একজন মুখপাত্র তাঁকে প্রেসিডেন্ট হওয়ার অযোগ্য বলে বর্ণনা করেন। বাংলাদেশি বংশোদ্ভূত রক্ষণশীল মার্কিন ভাষ্যকার রায়হান সালামও ট্রাম্পের সমালোচনা করেছেন। তিনি বলেন, শোকগ্রস্ত এই পরিবারকে আক্রমণ না করে ট্রাম্পের উচিত ছিল তাদের প্রতি সমবেদনা জানানো।

দিল্লি আর দূরে থাকছে না ত্রিপুরার
আবহাওয়াজনিত অনিশ্চয়তার মধ্যেই নতুন স্বপ্নের বীজ বুনে অবশেষে বহুপ্রতীক্ষিত যাত্রা শুরু! দিল্লি আর দূরে থাকছে না। ঘটা করেই ভারতের প্রান্তিক রাজ্য ত্রিপুরার রাজধানীর সঙ্গে দিল্লির সরাসরি রেলযোগাযোগের উদ্বোধন করা হলো গতকাল রোববার।  আগরতলায় ভারতীয় রেলমন্ত্রী সুরেশ প্রভাকর প্রভুর উপস্থিতিতে প্রায় ২ হাজার ৫০০ কিলোমিটার দীর্ঘ পথ ৪৮ ঘণ্টায় অতিক্রম করার লক্ষ্য নিয়ে দৌড় শুরু করল ত্রিপুরাসুন্দরী এক্সপ্রেস। দুর্গম পাহাড়ি পথ দিয়ে আসাম-পশ্চিমবঙ্গ-বিহার হয়ে বহু চড়াই-উতরাই পার হয়ে সাপ্তাহিক এই ট্রেন দিল্লি পৌঁছাবে।  এর আগে বেশ কয়েকবার সরাসরি রেল চালুর কথা বলা হলেও বর্ষায় আসামের হাফলংয়ে পাহাড়ের ধস প্রতিবন্ধক হয়ে দাঁড়ায়। এখন ব্যয়বহুল বিমানের বদলে ট্রেনে চেপেই রাজ্যবাসী যেতে পারবেন দিল্লি বা ভারতের অন্যত্র। পাশাপাশি এদিনই ত্রিপুরাবাসীর জন্য আরেকটি নতুন আশা পূরণের যাত্রা শুরু হলো। শুরু হলো ভারত-বাংলাদেশ ১৫ কিলোমিটার আন্তর্জাতিক রেলপথ নির্মাণকাজের। এ রেলপথ চালু হলে বাংলাদেশের মধ্য দিয়ে ভারতের মূল ভূখণ্ডের আরও কাছে চলে আসবে ত্রিপুরাবাসী।  

১৬ আরোহীর সবাই নিহত টেক্সাসের বেলুন দুর্ঘটনার কারণ জানা যায়নি
যুক্তরাষ্ট্রে এ যাবৎকালের সবচেয়ে বড় হটএয়ার বেলুন দুর্ঘটনার কারণ এখনো জানা যায়নি। গত শনিবার টেক্সাস অঙ্গরাজ্যের লকহার্ট শহরের কাছের মাঠে আগুন ধরে যাওয়া হট এয়ার বেলুনটি পড়ে যায়। টেক্সাসের নিরাপত্তা বিভাগ বলেছে, এতে ১৬ আরোহীর সবাই নিহত হয়েছেন। টেক্সাসের কল্ডওয়েল কাউন্টির শেরিফ ড্যানিয়েল ল বলেন, জরুরি উদ্ধারকর্মীরা যখন ঘটনাস্থলে যান তখন বেলুনের আরোহী বসার ঝুড়িতে আগুন জ্বলছিল। স্থানীয় গণমাধ্যমে পোস্ট করা ওই দুর্ঘটনার ভিডিওচিত্রে দেখা যায়, বেলুনটি খোলা মাঠের মধ্যে থাকা বিদ্যুতের উঁচু খুঁটির কাছাকাছি নেমে আসছিল। যুক্তরাষ্ট্রের জাতীয় পরিবহন নিরাপত্তা বোর্ড (এনটিএসবি) এ দুর্ঘটনার তদন্ত করবে। দুর্ঘটনাকবলিত বেলুনটি টেক্সাসের অস্টিন-ভিত্তিক কোম্পানি ‘হার্ট অব টেক্সাস বেলুন রাইডস’-এর বলে ধারণা করা হচ্ছে। উল্লেখ্য, এনটিএসবি কর্তৃপক্ষ দুই বছর আগে যুক্তরাষ্ট্রে হট এয়ার বেলুন ওড়ানোর বিষয়ে নিরাপত্তাগত নিয়মের কড়াকড়ি ও তা বাস্তবায়নের আহ্বান জানিয়েছিল।

মোগাদিসুতে পুলিশ কেন্দ্রে হামলায় ৫ জন নিহত
সোমালিয়ার রাজধানী মোগাদিসুর সুরক্ষিত এক পুলিশ স্থাপনায় সন্ত্রাসী হামলা হয়েছে। গতকাল রোববারের এ হামলায় অন্তত পাঁচজন নিহত হয়েছেন। পুলিশ কর্মকর্তা মোহাম্মদ হোসেন বলেন, চার হামলাকারী নিহত হয়েছে। তাদের মধ্যে দুজন আত্মঘাতী হামলাকারী। তারা স্থানীয় জঙ্গি গোষ্ঠী আল-শাবাবের সদস্য বলে ধারণা করা হচ্ছে। মোগাদিসুতে পুলিশের অপরাধ তদন্ত বিভাগের (সিআইডি) কার্যালয়ের নিরাপত্তা কেন্দ্রে প্রথমে দুটি আত্মঘাতী গাড়িবোমা হামলা চালানো হয়। এরপর অন্তত দুজন বন্দুকধারী ওই কার্যালয়ের ভেতরে ঢোকার চেষ্টা করে। তবে পুলিশ তাদের গুলি করে হত্যা করেছে। এর আগে আল শাবাবের সামরিক অভিযান বিষয়ক মুখপাত্র আব্দিয়াসিস আবু মুসাব বার্তা সংস্থা রয়টার্সের কাছে হামলার দায় স্বীকার করেন। তিনি বলেন, ‘ আমাদের এক যোদ্ধা সিআইডি দপ্তরের ভেতরে একটি আত্মঘাতী গাড়িবোমার বিস্ফোরণ ঘটিয়েছে। এরপর অন্যান্য সশস্ত্র যোদ্ধা ভেতরে ঢুকে হামলা চালিয়েছে।’ চারদিন আগেই মোগাদিসু বিমানবন্দরের একটি প্রবেশ পথের কাছে এ জঙ্গি সংগঠন দুটি গাড়িবোমা হামলা চালায়। এতে অন্তত ১৩ জন নিহত হয়েছিল। সোমালিয়ার পাশ্চাত্য সমর্থিত সরকারকে ক্ষমতাচ্যুত করার লক্ষ্যে লড়াইরত বিদ্রোহী জঙ্গিগোষ্ঠী আল শাবাব প্রায়ই রাজধানী মোগাদিসুতে প্রাণঘাতী হামলা চালায়। তাদের প্রতিহত করতে সরকারি বাহিনীকে সহায়তায় দেশটিতে আফ্রিকান ইউনিয়নের নেতৃত্বে ২২ হাজারের বেশি শান্তিরক্ষী নিয়োজিত আছে।  

‘নিরাপত্তার স্বার্থে অভিবাসন নিয়ন্ত্রণ দরকার’ ম্যার্কেলের উদারনীতির সমালোচনা করলেন বাভারিয়ার প্রধানমন্ত্রী
জার্মানির চ্যান্সেলর আঙ্গেলা ম্যার্কেলের শরণার্থী নীতির কঠোর সমালোচনা করেছেন তাঁর গুরুত্বপূর্ণ সহযোগী বাভারিয়া রাজ্যের প্রধানমন্ত্রী হর্স্ট সিহোফার। দেশটিতে একের পর এক নৃশংস জঙ্গি হামলার ঘটনায় শরণার্থীদের জড়িত থাকার অভিযোগ ওঠায় ম্যার্কেলের দলের অভ্যন্তরেই সরকারের উদারনীতির সমালোচনা শুরু হয়েছে। ম্যার্কেলের দল ক্রিস্টিয়ান ডেমোক্রেটসের সমমনা দল ক্রিস্টিয়ান সোশ্যাল ইউনিয়নের নেতা হর্স্ট সিহোফার গত শনিবার রাজ্য সরকারের এক বৈঠকের পর বলেন, ২০১৫ সালে জার্মানিতে প্রায় ১১ লাখ শরণার্থী ও অভিবাসী প্রবেশ করেছেন। জার্মানি তাঁদের জায়গা দিতে পারবে বলে ম্যার্কেল ঘোষণা দিলেও তিনি এ বিষয়ে একমত নন। সিহোফার বলেন, পরিস্থিতি খুবই সংকটময়। সহিংস হামলার ঘটনার আগেই শরণার্থীদের ব্যাপারে উদারনীতির বিরোধিতা করেছেন সিহোফার। সেই প্রসঙ্গের উল্লেখ করে তিনি বলেন, ‘আমাদের সব অনুমান সত্যি প্রমাণ হয়েছে। সমস্যাটা অনেক বড়। সমাধানের লক্ষ্যে যেসব পদক্ষেপ নেওয়া হচ্ছে, সেগুলো একেবারেই অপর্যাপ্ত। দেশের নিরাপত্তার স্বার্থে অভিবাসন নিয়ন্ত্রণের প্রয়োজন দেখা দিয়েছে।’ শরণার্থীদের জন্য দরজা খুলে দেওয়ার নীতির কারণে ম্যার্কেল আগামী বছর জার্মানিতে অনুষ্ঠেয় কেন্দ্রীয় নির্বাচনে জনপ্রিয়তা হারাতে পারেন বলে ধারণা করা হচ্ছে। বৃহস্পতিবার এক সংবাদ সম্মেলনে ম্যার্কেল বলেন, সন্ত্রাসীরা জার্মানির শরণার্থী নেওয়ার প্রস্তুতিকে স্তিমিত করে দিতে চায়। কিন্তু সরকার এর বিরুদ্ধে। সন্ত্রাসী হামলা রোধে চ্যান্সেলর ম্যার্কেল বরং তথ্য সংগ্রহে নতুন ব্যবস্থা নেওয়াসহ ইন্টারনেটে অস্ত্র বিক্রি ঠেকানো এবং নিরাপত্তা ব্যবস্থা জোরদারের মতো আরও বেশ কিছু নতুন পদক্ষেপ গ্রহণের প্রতিশ্রুতি দেন। সম্প্রতি জার্মানির বাভারিয়ায় দুটো হামলার ঘটনা ঘটিয়েছে আশ্রয়প্রার্থীরা। গত রোববার আনসবাখ শহরে আত্মঘাতী বোমা হামলা চালায় এক সিরীয়। ১৮ জুলাই এ রাজ্যেই ট্রেনে কুড়াল ও ছুরি নিয়ে হামলা চালানো তরুণও ছিল এক আফগান আশ্রয়প্রার্থী।

নতুন সরকার গঠন প্রক্রিয়া নেপালে মদেশীয়দের দলে টানতে একজোট মাওবাদী ও কংগ্রেস
নেপালের সংখ্যালঘু মদেশীয়দের দলগুলোকে নতুন জোট সরকারে আনতে নেপালি কংগ্রেস এবং মাওবাদী কমিউনিস্ট পার্টি অব নেপাল (সিপিএন) একটি কমিটি গঠনে একমত হয়েছে। কমিটিতে দুটি দল থেকে তিনজন করে প্রতিনিধি থাকবেন এবং জনজাতি ও মদেশীয়দের জোট ‘সংঘ গটবন্ধন’-এরও তিন প্রতিনিধি থাকবেন। কমিটি নতুন সংবিধান নিয়ে মদেশীয়দের বিরোধিতার নিষ্পত্তির চেষ্টা করবে। গত শনিবার নেপালের দুই প্রধান দল এবং মদেশীয়দের বৈঠক অনুষ্ঠিত হয়। নেপালি কংগ্রেস এবং মাওবাদীরা মিলে নতুন সরকার গঠন করতে যাচ্ছে। গত সপ্তাহে কমিউনিস্ট পার্টি অব নেপালের (মার্ক্সবাদী-লেনিনবাদী) নেতৃত্বাধীন সরকার ভেঙে যায়। মাওবাদীরা সমর্থন প্রত্যাহার করায় প্রধানমন্ত্রীর পদ থেকে পদত্যাগ করেন কে পি শর্মা অলি। তাঁর সরকারের প্রতি মদেশীয়দের ক্ষোভ ছিল। নেপালের সমতলের বাসিন্দা এ জনগোষ্ঠীর অভিযোগ, দেশটির নতুন সংবিধানে তাদের অধিকার রক্ষা করা হয়নি। সংবিধান সংশোধনের দাবিতে কয়েক মাস আগে নেপালজুড়ে সহিংস বিক্ষোভে নিহত হয় ৫০ জনের বেশি। নতুন সরকার গঠন করতে যাওয়া মাওবাদী ও কংগ্রেস এখন ক্ষুব্ধ মদেশীয়দের কাছে পেতে চাইছে।

নেপালে বন্যার পানি কমছে, মৃতের সংখ্যা বেড়ে ৯০
ভয়াবহ বন্যায় নেপালে গতকাল রোববারও পাঁচজনের মৃত্যু হয়েছে। এ নিয়ে বন্যা এবং এ কারণে সৃষ্ট ভূমিধসে দেশটিতে মৃতের সংখ্যা দাঁড়িয়েছে ৯০। বন্যার কারণে আরও অন্তত ৪০০ পরিবারের ঘরবাড়ি ভেঙে গেছে। গতকাল কাভরিতে সাত বছরের এক শিশু মারা যায় ভূমিধসে। মোরাংয়ে বন্যার পানিতে পড়ে মারা যায় দুটি মেয়েশিশু। এ ছাড়া ঝাপার মায়াগদিতে দুই বৃদ্ধের মৃত্যু হয়। গত শনিবার নেপালের পানি ও আবহাওয়া বিভাগ জানায়, দেশের প্রধান নদীগুলোর পানি কমতে শুরু করেছে। এ বিভাগের পানিসম্পদ বিশেষজ্ঞ বিনোদ পারাজুলি বলেন, দেশের প্রধান নদীগুলোতে যে ৪১টি স্টেশন আছে, সেগুলোর কোনোটিতেই বিপৎসীমার ওপর দিয়ে পানি বইছে না। তবে বৃষ্টির পরিমাণ বাড়তে থাকায় জনদুর্ভোগ বাড়ছে। বন্যা-উপদ্রুত মানুষের জন্য ত্রাণসামগ্রীর অভাবের অভিযোগ আছে। গত সপ্তাহ থেকে কয়েকটি এলাকার হাজার হাজার মানুষ পানিবন্দী অবস্থায় আছে। পার্বতী মণ্ডল নামের সরকারপুরের এক অধিবাসী বলছিলেন, ‘পুরো গ্রামে পানি। আমাদের কাছে খাবার কিছু নেই। কয়েক দিন আগে সরকারের পক্ষ থেকে কিছু খাবার দেওয়া হয়েছিল। কিন্তু এখন কিছুই নেই।’

সময় বাড়ল
গৃহযুদ্ধকবলিত ইয়েমেনে শান্তি প্রতিষ্ঠার লক্ষ্যে কুয়েতে জাতিসংঘের মধ্যস্থতায় শান্তি আলোচনার সময় এক সপ্তাহ বাড়ানো হয়েছে। আয়োজক দেশ কুয়েত গত শনিবার এ কথা জানিয়েছে। ইয়েমেনের সীমান্ত এলাকায় ইরানের সমর্থনপুষ্ট হুতি বিদ্রোহীদের সঙ্গে লড়াইয়ে সাত সৌদি সেনা নিহত হওয়ার পর এ শান্তি আলোচনা শুরু হয়। এক বছরের বেশি সময় ধরে চলমান এ সংঘাত অবসানের লক্ষ্যে জাতিসংঘের দেওয়া শান্তিচুক্তির প্রস্তাব গ্রহণ করতে রাজি হয়েছে ইয়েমেনের সরকার। অবশ্য বিদ্রোহীরা এখনো এ বিষয়ে কোনো মন্তব্য করেনি।

বদলাচ্ছে অবস্থান
নিজেদের অক্ষাংশ ও দ্রাঘিমাংশ সমন্বয় করবে অস্ট্রেলিয়া। ভূ-অভ্যন্তরের স্বাভাবিক গঠনজনিত গতির কারণে বিশাল দেশটি প্রতিবছর প্রায় পৌনে তিন ইঞ্চি করে উত্তরে সরে যাচ্ছে। বৈশ্বিক অবস্থান নির্ণয়ের স্যাটেলাইট ব্যবস্থার সঙ্গে সমন্বয়ের লক্ষ্যেই এ পরিবর্তন করা হচ্ছে। সরকারের বিজ্ঞান সংস্থা জিওসায়েন্স অস্ট্রেলিয়া বলেছে, চালকবিহীন গাড়ির মতো অত্যাধুনিক প্রযুক্তি ব্যবহারের জন্য সুনির্দিষ্ট অবস্থানের তথ্য প্রয়োজন। সে জন্যই দেশের অক্ষাংশ ও দ্রাঘিমাংশ সমন্বয় করতে হবে। তাহলে স্মার্টফোনে স্যাটেলাইট-নির্ভর দিক নির্ণয়ব্যবস্থার নিখুঁত তথ্য পাওয়া যাবে।

কানাডায় বিক্ষোভ
কানাডায় পুলিশ হেফাজতে একজন মানসিকভাবে অসুস্থ কৃষ্ণাঙ্গ ব্যক্তির মৃত্যুর ঘটনায় কয়েক শ মানুষ গত শনিবার রাজধানী অটোয়ায় বিক্ষোভ করেছে। আবদিল রহমান আবদি (৩৭) নামের ওই ব্যক্তি গত সোমবার হাসপাতালে মারা যান। একটি গোলমালের খবর পেয়ে হাজির হওয়া পুলিশ তাঁকে গ্রেপ্তারের সময় মারধর করেছিল বলে প্রত্যক্ষদর্শী ব্যক্তিরা অভিযোগ করেছেন। পাশের দেশ যুক্তরাষ্ট্রে প্রায়ই বর্ণবাদী আচরণের অভিযোগ ওঠে পুলিশের বিরুদ্ধে। অটোয়ায় বিক্ষোভের মধ্যে যুক্তরাষ্ট্রের সাম্প্রতিক ঘটনার ছায়া দেখা যায়। যুক্তরাষ্ট্রের অনুসরণে ‘কালো মানুষের জীবনেরও মূল্য আছে!’ এমন স্লোগান দেওয়া হয়েছে বিক্ষোভে।

জুরাইন রেললাইন ঘেঁষে অবৈধ বাজার
জুরাইন রেললাইন ঘেঁষে আবার ভাসমান ও অস্থায়ী অবৈধ বাজার গড়ে উঠেছে। সেখানে ঝুঁকি নিয়ে চলছে বেচাকেনা। গত শনিবার সকালে এলাকায় গিয়ে দেখা যায়, জুরাইন লেভেল ক্রসিংয়ের পশ্চিম দিকে প্রায় আধা কিলোমিটার অংশে রেললাইনের দুই পাশে হরেক রকম পণ্যের সমারোহ। পূর্বদিকে কাঠের আসবাবপত্রের দোকানও সাজানো হয়েছে। ঢাকা-নারায়ণগঞ্জ রুটে এক ঘণ্টা পরপর ট্রেন চলাচল করে। দেখা গেল, এ অবস্থার মধ্যেই ভাসমান বিক্রেতারা রেললাইনের ধার ঘেঁষে পসরা সাজাচ্ছেন, ট্রেন আসার শব্দ পেলে দ্রুত সরে যাচ্ছেন। রেলপথের দুই ধারে ঝুঁকি নিয়ে এভাবেই চলছে বিক্রিবাট্টা। মাস ছয়েক আগে জুরাইন রেললাইনের ধার ঘেঁষা এবং আশপাশে রেলের জায়গায় অবৈধভাবে গড়ে ওঠা পাকা, আধা পাকা এবং টিনের স্থাপনা উচ্ছেদ করা হয়েছিল। এর কিছুদিন পরই আবার বাঁশের স্থাপনা গড়ে ওঠে বলে স্থানীয় স্থায়ী দোকানিরা জানান। তবে গতকাল এলাকা ঘুরে দেখা যায়, রেললাইন থেকে কিছু দূরে পাকা বেশ কিছু ভবন এখন পর্যন্ত ভাঙা অবস্থাতেই রয়েছে। যোগাযোগ করা হলে বিভাগীয় রেলওয়ে ব্যবস্থাপক আরিফুজ্জামান প্রথম আলোকে বলেন, একবার উচ্ছেদ হলে আবার ভাসমান দোকানপাট গড়ে ওঠে। তবে বিভিন্ন স্থানে রেলের ধারের অবৈধ স্থাপনা নিয়মিত উচ্ছেদ হচ্ছে। পর্যায়ক্রমে জুরাইনসহ নারায়ণগঞ্জ রুটের অবৈধ বাজারও উচ্ছেদ করা হবে। জুরাইন রেললাইনের কাছাকাছি এলাকায় বেশ কয়েকটি বাজার রয়েছে, যেগুলোর বৈধতার ছাড়পত্র রয়েছে। এগুলোর মধ্যে আছে জুরাইন নিউ সুপার মার্কেট, তালপট্টি মার্কেট, মৎস্য মার্কেট, মুরগি হাট, ফার্নিচার মার্কেট ইত্যাদি। মার্কেটগুলোর ব্যবসায়ী সমিতির কয়েকজন নেতা নাম প্রকাশ না করার শর্তে বলেন, রেলের কিছু কর্মকর্তার প্রশ্রয়ে আবারও রেললাইন ঘেঁষে অবৈধ বাজার গড়ে উঠেছে। এলাকার থানা বা রেলওয়ে পুলিশও অবৈধ দোকানিদের বাধা দেয় না। রেললাইন ঘেঁষা বাজারগুলোয় তরিতরকারি ছাড়াও পাওয়া যায় হাঁস-মুরগি, সব ধরনের ফল, পান, প্লাস্টিক সামগ্রী, হাঁড়িপাতিল, খেলনাসহ বিভিন্ন সামগ্রী। জানা যায়, ‘ভাসমান’ বলা হলেও এখানে সকাল ৭টা থেকে রাত ১১টা পর্যন্ত টানা বেচাকেনা চলে। মূল বাজারের চেয়ে দামে সস্তা বলে এসব দোকানে ক্রেতাদেরও ভিড় বেশি। রেললাইনের কাছে ঝুঁকি নিয়ে বসেছেন কেন? এমন প্রশ্নে আবদুল হাই নামের একজন বিক্রেতা বলেন, অন্য কোথাও বসার জায়গা নেই। তাঁর আয়ে সংসার চলে। তবে ট্রেন আসার আভাস পেলে তাঁরা ক্রেতাদের সতর্ক করে দূরে সরিয়ে দেন। অন্যদিকে একাধিক ক্রেতার সঙ্গে কথা বলে জানা যায়, মূল বাজারের চেয়ে অনেক সস্তায় পাওয়া যায় বলে তাঁরা এসব দোকান থেকে কাঁচা সামগ্রী কিনে থাকেন।

সাভারে একজনকে মামলায় ফাঁসানোর অভিযোগ
ঢাকার সাভারের মধ্য রাজাসন থেকে একটি বেসরকারি প্রতিষ্ঠানের মালিককে আটক করেছেন র্যা পিড অ্যাকশন ব্যাটালিয়নের (র্যা ব-২) সদস্যরা। ডাকাতির প্রস্তুতির অভিযোগে তাঁর বিরুদ্ধে সাভার মডেল থানায় মামলাও করেছে র্যা ব। গ্রেপ্তার ব্যক্তি হলেন মধ্য রাজাসনের বাবুল হোসেন (৩০)। তিনি স্থানীয় বৈশাখী সমবায় সমিতির মালিক। পাশাপাশি মানিকগঞ্জের সিঙ্গাইর উপজেলার বাগুলি গ্রামের হাবিবুর বাশার শেখ (২২) নামের আরেকজনকে ওই মামলার আসামি করা হয়। বাবুলের পরিবার বলছে, বাড়ি থেকে ডেকে নিয়ে মিথ্যা মামলায় তাঁকে গ্রেপ্তার দেখানো হয়েছে। র্যা ব-২-এর পরিদর্শক পুলক চাকমা গত শনিবার সাভার মডেল থানায় মামলাটি করেন। তিনি অভিযানেও নেতৃত্ব দেন বলে মামলায় উল্লেখ করা হয়েছে। এজাহারের বিবরণ অনুযায়ী, র্যা ব-২-এর একটি দল শুক্রবার রাত সোয়া আটটার দিকে রাজাসন বাজার থেকে ৫০ গজ দূরে একটি বাঁশঝাড়ের ভেতরে ছয়জন কুখ্যাত সশস্ত্র ডাকাতের অবস্থানের খবর পায়। র্যা বের দলটি তখন রাজধানীর ধানমন্ডির ২৭ নম্বর সড়কে কর্তব্যরত ছিল। রাত সোয়া নয়টার দিকে ওই বাঁশঝাড়ে অভিযান চালিয়ে বাবুল ও হাবিবুরকে গ্রেপ্তার করা হয়। এ সময় তাঁদের কাছ থেকে দুটি চাপাতি, একটি ছোরা ও একটি মোটরসাইকেল উদ্ধার করা হয়। ঘটনার প্রত্যক্ষদর্শী স্থানীয় কিংশু সমবায় সমিতির নিরাপত্তার দায়িত্ব পালনকারী আনসারের সদস্য মাসুম বিল্লা ও শামীম খন্দকার বলেন, শুক্রবার সন্ধ্যা সোয়া ছয়টার দিকে তাঁরা একজন সশস্ত্র র্যা ব সদস্যকে এক তরুণকে ধাওয়া করতে দেখেন। এর কয়েক মিনিট পর তাঁদের প্রতিষ্ঠানের সামনে বাবুলসহ দুই ব্যক্তিকে হাতকড়া পরা অবস্থায় মাটিতে পড়ে থাকতে দেখেন। এ সময় র্যা বের কয়েকজন সদস্য তাঁদের ঘিরে রাখেন। রাত আটটার দিকে র্যা বের দুটি গাড়ি এসে তাঁদের নিয়ে যায়। বাবুলের মা সেলিনা বেগম বলেন, শুক্রবার সন্ধ্যা ছয়টার দিকে এক নারী বাসা থেকে তাঁর ছেলেকে ডেকে নিয়ে যান। এর কিছু সময় পর তিনি জানতে পারেন, তাঁর ছেলেকে র্যা ব ধরে নিয়ে গেছে। তিনি বলেন, রাজাসন এলাকায় তাঁদের চার বিঘা জমি আছে, যার দাম প্রায় ছয় কোটি টাকা। কিন্তু এলাকার কিছু প্রভাবশালী ব্যক্তি ৬০ লাখ টাকায় ওই জমি তাঁদের কাছে বিক্রি করার জন্য চাপ প্রয়োগ করে আসছেন। অপারগতা প্রকাশ করায় তাঁদের নানাভাবে হয়রানি করা হচ্ছে। এর আগেও পুলিশ দিয়ে তাঁর ছেলেকে হয়রানি করা হয়। নাম প্রকাশে অনিচ্ছুক এলাকার কয়েকজন বাসিন্দা বলেন, বাবুল হোসেনের বিরুদ্ধে ডাকাতির অভিযোগ আছে বা তিনি অস্ত্র রাখেন—এ ধরনের কথা তাঁরা কখনো শোনেননি। সাভার মডেল থানার এসআই আবদুস সালাম বলেন, র্যা বের অভিযানের খবর পেয়ে তিনি শুক্রবার রাত সাড়ে আটটার দিকে ঘটনাস্থলে যান। কিন্তু এর আগেই র্যা ব বাবুল ও হাবিবুরকে আটক করে নিয়ে যায়। পরে তাঁদের সাভার মডেল থানায় সোপর্দ করা হয়। র্যা ব-২-এর পরিদর্শক পুলক চাকমার মুঠোফোনে গতকাল রোববার একাধিকবার কল দিলেও তিনি ধরেনি। যোগাযোগ করলে র্যা ব-২-এর দায়িত্বশীল অন্য কর্মকর্তারাও এ বিষয়ে কথা বলতে রাজি হননি। তবে র্যা ব-৪-এর সাভার ক্যাম্পের অধিনায়ক মাসুদুর রহমান প্রথম আলোকে বলেন, ‘আমরা রাজাসন এলাকায় কোনো অভিযান চালাইনি। অন্য কোনো কোম্পানি অভিযান চালিয়ে থাকতে পারে, সেটা আমাদের জানা নেই।’ সাভার মডেল থানার ভারপ্রাপ্ত কর্মকর্তা (ওসি) কামরুজ্জামান বলেন, র্যা বের অভিযোগ তদন্ত সাপেক্ষে সংশ্লিষ্ট ব্যক্তিদের বিরুদ্ধে ব্যবস্থা নেওয়া হবে। বাবুলের বিরুদ্ধে থানায় কোনো মামলা নেই বলেও জানান তিনি।

পাঠদান বন্ধ মানিকগঞ্জের দেড় শ শিক্ষাপ্রতিষ্ঠানে
মানিকগঞ্জে বন্যায় বিভিন্ন শিক্ষাপ্রতিষ্ঠানের কার্যক্রম ব্যাহত হচ্ছে। জেলার ছয়টি উপজেলার দুই শতাধিক প্রাথমিক বিদ্যালয় তলিয়ে গেছে। বন্যাকবলিত এলাকার প্রায় দেড় শ শিক্ষাপ্রতিষ্ঠানে এক সপ্তাহ ধরে পাঠদান বন্ধ রয়েছে। পানি উন্নয়ন বোর্ডের (পাউবো) শিবালয় উপজেলার আরিচা কার্যালয়ের গেজ রিডার (জিআর) রিমন শিকদার জানান, গত কয়েক দিনে বগুড়া ও সিরাজগঞ্জে যমুনা নদীতে অস্বাভাবিকভাবে পানি বাড়ায় নদীর শিবালয়ের আরিচা পয়েন্টেও এর প্রভাব পড়েছে। গতকাল রোববার বিকেল চারটায় আরিচা পয়েন্টে যমুনায় বিপৎসীমার ৫৭ সেন্টিমিটার ওপর দিয়ে পানি প্রবাহিত হয়। জেলা শিক্ষা ও প্রাথমিক শিক্ষা কর্মকর্তার কার্যালয় সূত্রে জানা গেছে, মানিকগঞ্জে সাতটি উপজেলায় ৬৪২টি সরকারি প্রাথমিক বিদ্যালয় রয়েছে। এর মধ্যে সিঙ্গাইর উপজেলার ৯৬টি বিদ্যালয়ের সব কটিই গতকাল পর্যন্ত খোলা ছিল। দৌলতপুর, শিবালয়, ঘিওর, হরিরামপুর, সাটুরিয়া ও সদর—এ ছয় উপজেলায় ৫৪৬টি বিদ্যালয় রয়েছে। এসব বিদ্যালয়ের মধ্যে ২২৬টিতে বন্যায় তলিয়ে গেছে। এর মধ্যে ১০৬টি বিদ্যালয় পানিতে ডুবে যাওয়ায় শিক্ষা কার্যক্রম বন্ধ রয়েছে। এ ছাড়া ১২০টি বিদ্যালয়েও পানি ঢুকে পড়ায় পাঠদান বন্ধের উপক্রম হয়েছে। শিবালয়, দৌলতপুর, ঘিওর, হরিরামপুর ও সাটুরিয়ায় ১২৭টি মাধ্যমিক, উচ্চমাধ্যমিক ও মাদ্রাসা রয়েছে। বন্যার পানি ঢুকে পড়ায় গতকাল বেলা দুইটা পর্যন্ত ৪১টি শিক্ষাপ্রতিষ্ঠান বন্ধ ছিল। আরও ২০টিতে পানি ঢুকে পড়ার আশঙ্কা রয়েছে। গতকাল বেলা ১১টার দিকে শিবালয়ের তেওতা গোয়ারিয়া সরকারি প্রাথমিক বিদ্যালয়ে গিয়ে দেখা যায়, বন্যায় বিদ্যালয়ের মাঠ তলিয়ে শ্রেণিকক্ষে পানি ঢোকার উপক্রম হয়েছে। পাশের রাস্তায় কোমরপানি। এ কারণে বিদ্যালয়টির শিক্ষা কার্যক্রম বন্ধ রয়েছে। জেলা প্রাথমিক শিক্ষা কর্মকর্তা আলেয়া ফেরদৌসী বলেন, বন্যার পানিতেও বেশ কয়েকটি বিদ্যালয়ের ক্ষয়ক্ষতি হয়েছে। বন্যার পানি সরে গেলে সরকারি ছুটির দিনে ও অন্যান্য ছুটির মধ্যে ক্লাস নিয়ে বন্যায় ক্ষতিগ্রস্ত বিদ্যালয়গুলোর ছাত্রছাত্রীদের শিক্ষা কার্যক্রম সিলেবাস অনুযায়ী সমাপ্ত করা হবে।

গাজীপুরে হত্যার দায়ে নারীর ফাঁসির আদেশ
গাজীপুরে হত্যার দায়ে সৎমাকে ফাঁসির আদেশ দিয়েছেন আদালত। গতকাল রোববার দুপুরে গাজীপুরের জেলা ও দায়রা জজ এ কে এম এনামুল হক এ দণ্ডাদেশ দেন। পাশাপাশি আসামিকে ১০ হাজার টাকা জরিমানা করা হয়েছে। দণ্ডাদেশ পাওয়া নারীর নাম শাকিলা জাহান মরিয়ম (খুকি)। তিনি বরিশালের বাকেরগঞ্জ থানার শ্যামপুর গ্রামের আক্কাস আলী হাওলাদারের মেয়ে। আদালত সূত্রে জানা গেছে, ঢাকার কেরানীগঞ্জের অগ্রখোলা মোল্লাবাড়ি গ্রামের মো. শফিউল আলম ওরফে সাগর ১৮ বছর আগে গাজীপুরের টঙ্গীর এরশাদনগর এলাকার নুরুল ইসলামের মেয়ে ফারজানা ইসলাম স্বপ্নাকে বিয়ে করেন। এ দম্পতির সাদিয়া আলম জয়া (১৪) ও এহসানুল ইসলাম মাহিন (৮) নামের দুই সন্তান রয়েছে। শফিউল দম্পতি টঙ্গীর আউচপাড়া এলাকার একটি বাড়িতে ভাড়া থাকতেন। সাত বছর আগে ফারজানাকে তালাক দেন শফিউল। দুই বছর আগে শাকিলা জাহান মরিয়মকে (৩০) বিয়ে করে ওই বাড়িতেই বসবাস করতে থাকেন শফিউল। সাদিয়া আলম লেখাপড়ার সুবিধার্থে বাবা ও সৎমার কাছে থাকত। বিষয়টি ভালোভাবে নেননি শাকিলা। গত বছরের ১১ জুন সাদিয়াকে হত্যার চেষ্টা করেন শাকিলা। একই বছরের ১৩ জুন সাদিয়াকে কুপিয়ে হত্যা করেন শাকিলা। এ ঘটনায় শাকিলাকে আসামি করে টঙ্গী থানায় মামলা করেন নিহতের মা ফারজানা ইসলাম। পরে পুলিশ শাকিলাকে গ্রেপ্তার করে। মামলার তদন্ত কর্মকর্তা এসআই আবুল খায়ের চলতি বছরের ২ ফেব্রুয়ারি আদালতে অভিযোগপত্র দাখিল করেন। মামলায় সাতজন সাক্ষীর সাক্ষ্য নেওয়া হয়। মামলায় শাকিলা দোষী সাব্যস্ত হওয়ায় গতকাল গাজীপুরের জেলা ও দায়রা জজ আদালতের বিচারক তাঁকে ওই দণ্ডাদেশ দেন।

বকেয়া বেতনের জন্য সাভারে শ্রমিকদের মহাসড়ক অবরোধ
বকেয়া বেতনের দাবিতে গতকাল রোববার ঢাকার সাভারের ডগরমোরা এলাকার একটি পোশাক কারখানার শ্রমিকেরা মহাসড়ক অবরোধ করে বিক্ষোভ করেছেন। আধা ঘণ্টার অবরোধে সড়কের উভয় দিকে কয়েক হাজার যানবাহন আটকা পড়ে। সাভার মডেল থানার পুলিশ জানায়, জালাল আহাম্মেদ নিট কম্পোজিট নামের পোশাক কারখানাটির দুই শতাধিক শ্রমিক দুই মাস ধরে বেতন পাচ্ছেন না। ক্ষুব্ধ শ্রমিকেরা গতকাল সকালে কর্মস্থলে গিয়ে কর্তৃপক্ষের কাছে আবারও বকেয়া বেতন চান। কিন্তু কর্তৃপক্ষ তাতে অপারগতা প্রকাশ করলে শ্রমিকেরা কারখানার ভেতরেই বিক্ষোভ শুরু করেন। একপর্যায়ে সকাল নয়টার দিকে তাঁরা কারখানা থেকে বের হয়ে ঢাকা-আরিচা মহাসড়ক অবরোধ করেন।

চিকিৎসায় সেরে উঠছেন সেই বৃদ্ধ
নোংরা জায়গায় কয়েক দিন পড়ে ছিলেন নবতিপর এক অসুস্থ বৃদ্ধ। সামাজিক যোগাযোগের মাধ্যম ফেসবুকে এ নিয়ে একটি ছবি পোস্ট করা হয়। সাধারণ মানুষ এ বিষয়ে খোঁজখবর নেওয়া শুরু করেন। গত শুক্রবার জেলা প্রশাসনের হস্তক্ষেপে মুন্সিগঞ্জ জেনারেল হাসপাতালে ভর্তি করা হয় এই বৃদ্ধকে। জানা গেছে, জেনারেল হাসপাতালের অভ্যন্তরের নোংরা জায়গায় কয়েক দিন ধরে পড়ে ছিলেন ওই বৃদ্ধ। এরপর গত ২৮ জুলাই ‘ডাস্টবিনের ময়লা খাবার খেয়ে বেঁচে আছেন বৃদ্ধ’ শিরোনাম দিয়ে ফেসবুকে বৃদ্ধের ছবি পোস্ট করা হয়। সেই থেকে তোলপাড় শুরু হয়। ঘটনাটি সাধারণ মানুষের বিবেককে নাড়া দিলেও বৃদ্ধের পরিবারের কোনো স্বজন এখনো হাসপাতালে যোগাযোগ করেননি। গতকাল রোববার বেলা তিনটায় হাসপাতালে গিয়ে জেলা প্রশাসক মো. সাইফুল হাসান টাকাসহ বৃদ্ধের জন্য প্রয়োজনীয় বস্ত্র হাসপাতাল কর্তৃপক্ষের কাছে তুলে দেন। এর আগে নোংরা জায়গায় বৃদ্ধের পড়ে থাকার ছবি ফেসবুকে পোস্ট হলে তোলপাড়ের সৃষ্টি হয়। শুক্রবার রাতে বৃদ্ধকে জেলা প্রশাসকের নির্দেশে অতিরিক্ত জেলা প্রশাসক (সার্বিক) হারুন অর রশীদ হাসপাতালে ভর্তি করেন। হাসপাতালের আবাসিক চিকিৎসা কর্মকর্তা এস এম সাখাওয়াত হোসেন বলেন, অসুস্থ বৃদ্ধ আস্তে আস্তে সুস্থ হয়ে উঠছেন। এখন তিনি নিজের নাম-পরিচয় বলতে পারছেন। তাঁর নাম বারেক মিয়া। বাড়ি টঙ্গিবাড়ী উপজেলার বাহেরপাড়া এলাকায়। সাখাওয়াত হোসেন বলেন, ইতিমধ্যে এনজিওসহ বিভিন্ন ব্যক্তি হাসপাতালে এসে বৃদ্ধকে সহযোগিতার আশ্বাস দিয়েছেন।

জঙ্গিবাদবিরোধী কর্মসূচি পালন
জঙ্গিবাদ, সন্ত্রাস ও মাদক প্রতিরোধে গতকাল রোববার মুন্সিগঞ্জের লৌহজং ও সিরাজদিখান এবং গাজীপুরের কালিয়াকৈরে মানববন্ধন, সমাবেশসহ নানা কর্মসূচি পালিত হয়েছে। এতে শিক্ষক, শিক্ষার্থী, রাজনৈতিক দলের নেতা-কর্মী, পরিবহন মালিক-শ্রমিকসহ বিভিন্ন শ্রেণি-পেশার মানুষ অংশ নেন। লৌহজং উপজেলা আওয়ামী লীগের উদ্যোগে দুপুরে উপজেলার মাওয়া-ঢাকা মহাসড়কের দোগাছি এলাকা থেকে বালিগাঁও আমজাদ আলী মহাবিদ্যালয় পর্যন্ত ১৪ কিলোমিটার মানববন্ধন হয়। এতে আশপাশের শিক্ষাপ্রতিষ্ঠানের শিক্ষার্থী, শিক্ষক ও সাধারণ মানুষ অংশ নেন। মালির অঙ্ক চৌরাস্তায় সমাবেশে প্রধান অতিথি হিসেবে বক্তব্য দেন স্থানীয় সাংসদ সাগুফতা ইয়াসমিন এমিলি। সিরাজদিখান উপজেলার রায় বাহাদুর শ্রীনাথ ইনস্টিটিউশন মাঠ ও আলী আজগর আব্দুল্লাহ কলেজ ক্যাম্পাসে মানববন্ধন ও সমাবেশ হয়। পরে কলেজ ক্যাম্পাস থেকে একটি মৌন মিছিল রায়বাহাদুর শ্রীনাথ ইনস্টিটিউশন ও শেখরনগর বালিকা উচ্চবিদ্যালয় হয়ে শেখরনগর ইউনিয়ন পরিষদে গিয়ে শেষ হয়। আলী আজগর অ্যান্ড আব্দুল্লাহ ডিগ্রি কলেজের অধ্যক্ষ বিশুদ্ধানন্দ চক্রবর্তীর সভাপতিত্বে উপস্থিত ছিলেন সিরাজদিখান উপজেলা পরিষদের ভাইস চেয়ারম্যান আবুল কাসেম, মহিলা ভাইস চেয়ারম্যান হেলেনা ইয়াসমিন প্রমুখ। গাজীপুর জেলা সড়ক পরিবহন শ্রমিক ইউনিয়ন ও মালিক সমিতির যৌথ উদ্যোগে কালিয়াকৈর বাস টার্মিনাল এলাকায় মানববন্ধন ও সমাবেশ হয়। জঙ্গিবাদ, সন্ত্রাস, মাদকবিরোধী বিভিন্ন ব্যানার ও ফেস্টুন নিয়ে সংগঠন দুটির নেতা-কর্মীরা অংশ নেন। পরে কালিয়াকৈর বাস টার্মিনাল চত্বরে আয়োজিত সমাবেশে বক্তব্য দেন গাজীপুর জেলা সড়ক পরিবহন শ্রমিক ইউনিয়নের সাধারণ সম্পাদক ও বাংলাদেশ সড়ক শ্রমিক ফেডারেশনের কেন্দ্রীয় সাংগঠনিক সম্পাদক হুমায়ুন কবীর খান, কালিয়াকৈর উপজেলার সহকারী কমিশনার (ভূমি) সিরাজুল ইসলাম, কালিয়াকৈর থানার ভারপ্রাপ্ত কর্মকর্তা (ওসি) আবদুল মোতালেব মিয়া, পরিবহন মালিক সমিতির নেতা আকবর আলী, শ্রমিকনেতা আতোয়ার সরকার, হারিউজ্জামান হারিজ প্রমুখ।

সংক্ষেপ জেলের মৃত্যু নিয়ে রহস্য
গাজীপুরের কালীগঞ্জ উপজেলার নাগরী ইউনিয়নের গারালিয়া বিলে মাছ ধরতে গিয়ে গতকাল রোববার শ্রীধাম (৩৫) নামের এক জেলের মৃত্যু হয়েছে বলে অভিযোগ পাওয়া গেছে। তাঁর বাড়ি টাঙ্গাইলের নাগরপুর উপজেলার খাগরিয়া গ্রামে। নিহত ব্যক্তির ভগ্নিপতি অনিল চন্দ্র দাস বলেন, টাঙ্গাইল থেকে ১০-১২ জন জেলের একটি দল গারালিয়া বিলে মাছ ধরতে যান। তাঁরা বেশ কিছুদিন ধরে ওই এলাকায় অবস্থান করছিলেন। অনিলের ভাষ্যমতে, গতকাল সকালে মাছ ধরার সময় নৌকা থেকে শ্রীধাম পড়ে যান। পরে কালীগঞ্জ উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। কালীগঞ্জ থানার এসআই মফিজুর রহমান বলেন, শ্রীধামের মৃত্যুকে রহস্যজনক মনে করছেন তাঁর স্বজনেরা। ময়নাতদন্তের জন্য লাশ শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে।

তাড়াইলের বেলংকা প্রাথমিক বিদ্যালয় বিমে ফাটল, খসে পড়ছে পলেস্তারা
কিশোরগঞ্জের তাড়াইল উপজেলার জাওয়ার ইউনিয়নের বেলংকা সরকারি প্রাথমিক বিদ্যালয়ের মূল ভবনটি জরাজীর্ণ হয়ে পড়ায় সেখানে ঝুঁকি নিয়ে পাঠদান চলছে। ভবনের বিভিন্ন স্থানে ফাটল ধরেছে। বৃষ্টি এলে এর ছাদ চুইয়ে পানি পড়ে। এ কারণে বিদ্যালয় চলাকালীন শিক্ষক-শিক্ষার্থীরা আতঙ্কে থাকেন। বিদ্যালয় কর্তৃপক্ষ সূত্রে জানা গেছে, এখানে বর্তমানে ৩৩৮ জন শিক্ষার্থী ও পাঁচজন শিক্ষক রয়েছেন। গত বুধবার বিদ্যালয়ে গিয়ে শিক্ষক এবং পরিচালনা পর্ষদের এক সদস্যের কথা বলে জানা গেছে, ১৯৯৪ সালে বিদ্যালয়ের চার কক্ষবিশিষ্ট একতলা মূল ভবনটি নির্মাণ করা হয়। এ ছাড়া বিদ্যালয় চত্বরের একটি বন্যা আশ্রয়কেন্দ্রের দুটি কক্ষেও ক্লাস চলে। মূল ভবনের তিনটি কক্ষে পাঠদান ও একটি কক্ষ শিক্ষকদের বসার স্থান (কার্যালয়) হিসেবে ব্যবহৃত হচ্ছে। ২০১১ সালে ভবনটির ছাদ, বিমসহ বিভিন্ন স্থানে ফাটল দেখা দিলে ২০১২-১৩ অর্থবছরে প্রায় দুই লাখ টাকা ব্যয়ে সংস্কার ও চুনকাম করা হয়। এর তিন-চার মাস পর আবার ভবনটির বিভিন্ন স্থানে ফাটল দেখা দিতে থাকে। বর্তমানে ভবনের ছাদ, দেয়াল ও প্রতিটি বিমে ফাটলের সৃষ্টি হয়েছে। মাঝেমধ্যে ছাদ থেকে পলেস্তারা খসে পড়ে। খবর পেয়ে ২৫ জুলাই উপজেলা প্রাথমিক শিক্ষা কর্মকর্তা মোহাম্মদ মফিজুল হক এবং এলজিইডির উপজেলা প্রকৌশলী মো. রফিকুল ইসলাম বিদ্যালয়টি পরিদর্শন করেন। পঞ্চম শ্রেণির শিক্ষার্থী শিমু আক্তার ও সাগর মিয়া বলে, বিদ্যালয়ের ছাদে ও দেয়ালে ফাটল দেখা দিয়েছে। বৃষ্টি হলে ছাদ চুইয়ে পানি পড়ে। শ্রেণিকক্ষে সব সময় ভয়ে থাকতে হয়। সহকারী শিক্ষক মাহবুবুর রহমান বলেন, ‘বিদ্যালয়ে আসার পর সারাক্ষণ ভয়ে থাকি কখন ছাদ ভেঙে পড়ে।’ ভারপ্রাপ্ত প্রধান শিক্ষক ফজলে এলাহি খান বলেন, ‘ভবনটির এহেন অবস্থার কথা উপজেলা শিক্ষা কর্মকর্তাকে লিখিতভাবে এবং জেলা শিক্ষা কর্মকর্তাকে মৌখিকভাবে জানিয়েছি।’ বিদ্যালয় পরিচালনা পর্ষদের সদস্য ফজলুল হক বলেন, ভবনটির যে অবস্থা, তাতে যেকোনো সময় বড় ধরনের দুর্ঘটনার আশঙ্কা আছে। মোহাম্মদ মফিজুল হক বলেন, ‘ভবনটির দুরবস্থার কথা স্যারকে (জেলা প্রাথমিক শিক্ষা কর্মকর্তা) জানিয়েছি। আশা করি, দ্রুত নতুন ভবনের জন্য বরাদ্দ আসবে।’ এলজিইডির তাড়াইল উপজেলা প্রকৌশলী রফিকুল ইসলাম বলেন, ‘ভবনটি দেখে আমার মনে হয়েছে, এটি ঝুঁকিপূর্ণ। তবে এটি পরিত্যক্ত ঘোষণার জন্য সংশ্লিষ্ট কর্তৃপক্ষের অনুমতি লাগবে।’

পীরগঞ্জ পৌরসভা প্রথম নির্বাচনেই প্রার্থী দিতে পারল না জাতীয় পার্টি
জাতীয় পার্টির ‘দুর্গ’ হিসেবে পরিচিত রংপুরের নবগঠিত পীরগঞ্জ পৌরসভার প্রথম নির্বাচনেই জাতীয় পার্টির (এরশাদ) মেয়র প্রার্থী নেই। দলের ভাষ্য, নির্বাচনী লড়াইয়ে উপযুক্ত ব্যক্তি না থাকায় প্রার্থী মনোনয়ন দেওয়া সম্ভব হয়নি। এদিকে জাপার প্রার্থী না থাকায় দলের নেতা-কর্মীরাও বিভক্ত হয়ে পড়েছেন। এখানে আওয়ামী লীগ, বিএনপি, নাগরিক কমিটির প্রার্থীসহ চারজন মেয়র পদে লড়ছেন। এ ছাড়া ১০ জন সংরক্ষিত এবং ৪৭ জন সাধারণ সদস্যসহ নির্বাচনে ৬১ প্রার্থী প্রতিদ্বন্দ্বিতা করছেন। পীরগঞ্জে দলের পক্ষ থেকে কোনো প্রার্থী মনোনয়ন না দেওয়া প্রসঙ্গে দলের জেলা ও উপজেলা পর্যায়ের একাধিক নেতা বলেন, নির্বাচনের শুরুতে প্রার্থী হতে কেউ কেউ আগ্রহী হয়েছিলেন। কিন্তু শেষে এসে কেউ আর প্রার্থী হতে চাননি। উপজেলা জাতীয় পার্টির এক সদস্য স্কুলশিক্ষক সোলায়মান আলী বলেন, পৌরসভা নির্বাচনে যদি দল প্রার্থী দিতে ব্যর্থ হয়, তাহলে ভবিষ্যতে দলের অবস্থা কী হবে তা তো বোঝাই যাচ্ছে। প্রার্থী না হওয়ার বিষয়ে জেলা কমিটির নাম প্রকাশে অনিচ্ছুক এক নেতা বলেন, পৌরসভার এই আসনটি হলো গুরুত্বপূর্ণ। কেননা এখানে প্রধানমন্ত্রী শেখ হাসিনার নির্বাচনী এলাকা। সেই সঙ্গে জাতীয় সংসদের স্পিকার এখান থেকে সাংসদ হয়েছেন। এসব কারণে এখানে দলের পক্ষ থেকে প্রার্থী না দেওয়ার জন্য ওপর মহলের নির্দেশও থাকতে পারে। জেলা জাতীয় পার্টির সদস্যসচিব ও সাবেক সাংসদ আসিফ শাহরিয়ার বলেন, দলের সিদ্ধান্ত অনুযায়ী দুজনকে বাছাই করা হলেও শেষমেশ তাঁরা আর কেউ প্রার্থী হতে চাননি। এদিকে পীরগঞ্জ পৌরসভার প্রথম নির্বাচন বেশ জমে উঠেছে। প্রার্থীদের প্রচারণার মাইকের শব্দে মাত্র দুই বর্গকিলোমিটার আয়তনের ছোট্ট এই পৌরসভা এলাকা এখন সরগরম। আর পরিবেশ হয়ে উঠেছে উৎসবমুখর। প্রার্থীদের পক্ষে প্রচারণা আকর্ষণীয় করে তুলতে নানা ধরনের গানের প্যারোডি করে ভোটারদের দৃষ্টি আকর্ষণের চেষ্টা করা হচ্ছে। প্রার্থী ও তাঁদের প্রতীকের গুণকীর্তন করে চলছে প্রচারণা। ৭ আগস্ট পীরগঞ্জ পৌরসভার প্রথম নির্বাচন। নির্বাচনে মেয়র পদে চার প্রার্থী প্রতিদ্বন্দ্বিতা করছেন। তাঁরা হলেন আওয়ামী লীগের তাজিমুল ইসলাম (নৌকা), বিএনপির শহিদুল ইসলাম (ধানের শীষ), নাগরিক কমিটির ব্যানারে স্বতন্ত্র প্রার্থী কাজী লুমুম্বা (জগ) ও স্বতন্ত্র প্রার্থী পীরগঞ্জ ইউনিয়ন পরিষদের সাবেক চেয়ারম্যান সাইদুর রহমান (নারকেলগাছ)। পৌরসভার ভোটার ১২ হাজার ৯৩৭ জন। রিটার্নিং ও উপজেলা নির্বাহী কর্মকর্তা এস এম মাজহারুল ইসলাম বলেন, নির্বাচনী পরিবেশ অনুকূলে রয়েছে। কোনো প্রার্থীর কোনো অভিযোগ নেই।

সিরাজগঞ্জে ভূমিহীন পরিবারের সমাবেশ, মানববন্ধন
সিরাজগঞ্জে ভূমিহীনদের ওপর ভূমিদস্যুদের হামলা, নির্যাতনের প্রতিবাদ এবং সন্ত্রাসীদের গ্রেপ্তার, বিচার ও সরকারি সম্পত্তি রক্ষার দাবিতে বিক্ষোভ মিছিল, সমাবেশ ও মানববন্ধন হয়েছে। গতকাল রোববার বেলা সাড়ে ১১টায় সিরাজগঞ্জ আদালত চত্বর এলাকায় উল্লাপাড়া উপজেলার সলঙ্গা থানার ১৩০ ভূমিহীন পরিবারের নারী-পুরুষেরা এসব কর্মসূচি পালন শেষে জেলা প্রশাসক ও পুলিশ সুপার বরাবর স্মারকলিপি প্রদান করেন। ভূমিহীন বাস্তুহারা সংগ্রাম কমিটির আহ্বায়ক কমরেড নবকুমার কর্মকারের সভাপতিত্বে সমাবেশে বক্তব্য দেন জহুরুল ইসলাম, রহিজ উদ্দিন, আবদুল হাকিম, কুলসুম বেগম, মোতালিব হোসেন প্রমুখ। বক্তারা বলেন, সলঙ্গা থানার মাহমুদপুর গ্রামের ১৩০টি ভূমিহীন পরিবার ৩২ বিঘা সরকারি জমি ইজারা নিয়ে দীর্ঘদিন ধরে বসবাস এবং পুকুরে মাছ চাষ করে জীবিকা নির্বাহ করে আসছে। কিন্তু বর্তমানে জমির দিকে নজর পড়েছে এলাকার প্রভাশালী ব্যক্তিদের। তাঁরা ভুয়া দলিল করে ওই জমি নিজেদের দখলে নিতে মরিয়া হয়ে উঠেছেন। গত ১ জুলাই স্থানীয় প্রভাবশালী ও ভূমিদস্যুরা জায়গা দখলের জন্য সন্ত্রাসী বাহিনী নিয়ে বাড়িঘরে হামলা করে পাঁচটি বাড়িতে আগুন ধরিয়ে দেয় এবং ৩০-৪০টি বাড়িতে ভাঙচুর চালায়। পরে ভূমিহীন ব্যক্তিরা আদালতে মামলা করেন। কিন্তু পুলিশ আজও আসামিদের না ধরায় তারা ভূমিহীন পরিবারগুলোকে নানা ভয়ভীতি প্রদর্শন করছে। সলঙ্গা থানার ওসি মোস্তাফিজুর রহমান বলেন, মামলাটির তদন্ত চলছে। তদন্তপূর্বক ব্যবস্থা নেওয়া হবে।

কালিয়ায় জোড়া হত্যা মামলায় ২৩ জনের যাবজ্জীবন
নড়াইলের কালিয়া উপজেলার হামিদপুর ইউনিয়নে মোহাম্মদ শাহীন ও আনোয়ারুল আজাদ হত্যা মামলায় ২৩ জনকে যাবজ্জীবন সশ্রম কারাদণ্ড দিয়েছেন আদালত। জেলা দায়রা জজ মোহাম্মদ আবুল বাশার মুন্সি গতকাল রোববার এ রায় দেন। ১৯৯৫ সালের ১৪ এপ্রিল ওই হত্যাকাণ্ড ঘটে। আদালত আসামিদের ৬ হাজার টাকা করে জরিমানা এবং অনাদায়ে আরও চার মাসের কারাদণ্ডের আদেশ দিয়েছেন। নিহত মোহাম্মদ শাহীনের বাড়ি খুলনার দৌলতপুর ও আনোয়ারুল আজাদের বাড়ি তেরখাদা উপজেলার বারাসাত গ্রামে। সাজা পাওয়া আসামিরা হলেন উপজেলার পারবিষ্ণুপুর গ্রামের নজরুল ইসলাম শেখ, তাঁর ভাই মিজানুর রহমান শেখ ও মিল্টন শেখ, নজরুল শেখ, তাঁর ভাই হারুন শেখ ও সেলিম শেখ, বাশার বিশ্বাস, নওয়াগ্রামের হেনরি শেখ, ছিলিমপুর গ্রামের আসাদ শেখ, বাকের মোল্লা ও কালাম মোল্লা, দেওয়াডাংগা গ্রামের মজিদ সরদার, তিতু সরদার, শামছুর রহমান, রফি সরদার ও আলাল সরদার; খুলনার দিঘলিয়া উপজেলার সোনাকুড় গ্রামের মিনহাজ সিকদার, বড় মহিষদিয়া গ্রামের আমজাদ হোসেন, হানেফ আলী, গোলাম শেখ, বালাম শেখ ও আবদুল হাই এবং পারচন্দ্রপুর গ্রামের শহীদুল মোল্লা। তাঁদের মধ্যে তিতু সরদার, শামছুর রহমান, বালাম শেখ ও বাকের মোল্লা পলাতক রয়েছেন। মামলা চলাকালে ছয়জন আসামি মারা গেছেন। মামলার সংক্ষিপ্ত বিবরণে জানা যায়, ১৯৯৫ সালের ১৪ এপ্রিল কালিয়ার মহিষখোলা গ্রামের মাছের ঘের থেকে মোহাম্মদ শাহীন ও আনোয়ারুল আজাদ খুলনা শহরে যাওয়ার জন্য হামিদপুর ইউনিয়নের গাজীরহাট বাসস্ট্যান্ডে অপেক্ষা করছিলেন। সন্ধ্যা সাতটার দিকে দিঘলিয়ার পারচন্দ্রপুর গ্রামের আকবর হোসেন মোল্লার (বর্তমানে মৃত) নেতৃত্বে আসামিরা তাঁদের ঘেরাও করেন। আসামিরা গুলি করে ও ধারালো অস্ত্র দিয়ে কুপিয়ে আনোয়ারুল আজাদকে ফেলে রেখে যান এবং শাহীনকে গুম করেন। আশঙ্কাজনক অবস্থায় হাসপাতালে নিয়ে গেলে চিকিৎসকেরা আনোয়ারুল আজাদকে মৃত ঘোষণা করেন। ওই ঘটনায় নিহত আনোয়ারুল আজাদের ভাই আনোয়ারুল বাশার বাদী হয়ে ২৯ জনকে আসামি করে কালিয়া থানায় হত্যা মামলা করেন। মামলার তদন্তকারী কর্মকর্তা ও নড়াইলের সহকারী পুলিশ সুপার (সদর) শহীদুল আলম চৌধুরী তাঁদের বিরুদ্ধে অভিযোগপত্র দাখিল করেন। মামলায় ২৯ জনের সাক্ষ্য নেওয়া শেষে অভিযোগ সন্দেহাতীতভাবে প্রমাণিত হওয়ায় ২৩ জনকে সাজা দেওয়া হলো। রায় ঘোষণার সময় ১৯ জন আসামি আদালতে হাজির ছিলেন।

হরিণের চামড়া ও অস্ত্রসহ তিন বনদস্যু আটক
বরগুনার পাথরঘাটায় দুটি হরিণের চামড়া, আগ্নেয়াস্ত্র, গোলাবারুদসহ সন্দেহভাজন তিন বনদস্যুকে আটক করা হয়েছে। গতকাল রোববার বেলা ১১টার দিকে উপজেলার বলেশ্বর নদসংলগ্ন রূহিতার চর এলাকা থেকে তাঁদের আটক করা হয়। র্যা ব-৮-এর উপ-অধিনায়ক মেজর আদনান কবির গতকাল এ তথ্য নিশ্চিত করেছেন। র্যা ব-৮-এর ভাষ্যমতে, রূহিতার চর এলাকা থেকে তিন বনদস্যুকে আটক করা হয়। আটক ব্যক্তিদের কাছ থেকে দুটি হরিণের চামড়া জব্দ করা হয়। এ ছাড়া দুটি একনলা বন্দুক ও পাঁচটি গুলি উদ্ধার করা হয়। আটক ব্যক্তিরা হলেন মো. সাঈদ, মো. মুসা ও জসিম উদ্দিন। তাঁদের বাড়ি মুন্সিগঞ্জ জেলার লৌহজং ও বরগুনার পাথরঘাটা উপজেলার দক্ষিণ হোগলাপাশা গ্রামে। হরিণের চামড়া, অস্ত্রসহ আটক ব্যক্তিদের পাথরঘাটা থানায় হস্তান্তর করা হয়েছে। এ ঘটনায় র্যা ব-৮-এর উপসহকারী পরিচালক কামরুল ইসলাম বাদী হয়ে দুটি মামলা করেছেন। এদিকে আটক ব্যক্তিদের নিয়ে পাথরঘাটার অদূরে চরদুয়ানী বাজারসংলগ্ন খালের পাড়ে গতকাল বেলা দুইটার দিকে সংবাদ সম্মেলন করে র্যা ব-৮। এ ব্যাপারে পাথরঘাটা থানার ভারপ্রাপ্ত কর্মকর্তা (ওসি) এস এম জিয়াউল হক প্রথম আলোকে বলেন, বন্য প্রাণী সংরক্ষণ আইন ও অস্ত্র আইনে র্যা ব-৮-এর পক্ষ থেকে পাথরঘাটা থানায় আলাদা দুটি মামলা করা হয়েছে। তবে গ্রেপ্তার হওয়া জসিম উদ্দিনের বাবা মো. খলিলুর রহমান গতকাল দুপুরে বলেন, দক্ষিণ হোগলাপাশায় তাঁদের বাড়ি থেকে তাঁর ছেলেকে শুক্রবার সন্ধ্যায় র্যা ব পরিচয়ে কয়েক ব্যক্তি ধরে নিয়ে যায়। জসিমের মামা বেলাল হোসেন বলেন, গতকাল তাঁরা জানতে পারেন, তাঁর ভাগনেকে আটকের পর দুটি মামলায় আসামি করা হয়েছে।

সংক্ষেপ ব্রাহ্মণবাড়িয়ায় ককটেল উদ্ধার
ব্রাহ্মণবাড়িয়ার সরাইল থানার পুলিশ চারটি তাজা ককটেল উদ্ধার করেছে। গত শনিবার রাত ১০টার দিকে সরাইল থানার উপপরিদর্শক (এসআই) মশিউর রহমান উপজেলার পানিশ্বর ইউনিয়নের শোলাবাড়ী গ্রামের আবু বকরের বসতবাড়ির সামনের রাস্তার পাশ থেকে এগুলো উদ্ধার করেছেন। মশিউর রহমান বলেন, ‘গ্রামবাসীর মাধ্যমে খবর পেয়ে আমরা পরিত্যক্ত চারটি ককটেল উদ্ধার করেছি। দুর্বৃত্তরা কোনো অসৎ উদ্দেশ্যে এগুলো এখানে এনে থাকতে পারে। এ ব্যাপারে আইনগত ব্যবস্থা নেওয়া হচ্ছে। ককটেলগুলো নিষ্ক্রিয় করা হয়েছে।

সংক্ষেপ সম্মেলন
সুনামগঞ্জের ধরমপাশা উপজেলার সদর ইউনিয়ন যুবলীগের ত্রিবার্ষিক সম্মেলন গতকাল রোববার দুপুরে উপজেলা আওয়ামী লীগের দলীয় কার্যালয়ে অনুষ্ঠিত হয়েছে। উপজেলা যুবলীগের যুগ্ম আহ্বায়ক এইচ এম ওয়াসিমের সভাপতিত্বে সম্মেলন উদ্বোধন করেন উপজেলা যুবলীগের আহ্বায়ক জুবায়ের পাশা। প্রধান অতিথি ছিলেন উপজেলা আওয়ামী লীগের সহসভাপতি ফখরুল ইসলাম চৌধুরী। এতে মো. আল আমিনকে সভাপতি ও হাসান আহমেদ কামরানকে সাধারণ সম্পাদক নির্বাচিত করা হয়। এর আগে ১৬ জুলাই উপজেলা যুবলীগের আহ্বায়ক কমিটির অপর একটি অংশের নেতা-কর্মীরা ধরমপাশা সদর ইউনিয়ন যুবলীগের ৩১ সদস্যবিশিষ্ট আহ্বায়ক কমিটি গঠন করেন।   

ইমামকে হত্যার হুমকি দিয়ে চিঠি!
বগুড়ার ধুনটে তারাকান্দি জামে মসজিদের ইমাম আবদুল কাদেরকে হত্যার হুমকি দিয়ে চিঠি দেওয়া হয়েছে বলে অভিযোগ উঠেছে। ইমাম ধুনট থানায় লিখিত অভিযোগ দিয়েছেন। পুলিশ ও স্থানীয় সূত্রে জানা যায়, মথুরাপুরাপুর ইউনিয়নের ছাতিয়ানি গ্রামের আবদুল কাদের উপজেলার এলাঙ্গী ইউনিয়নের তারাকান্দি গ্রামের জামে মসজিদে প্রায় এক বছর ধরে ইমামতি করছেন। গত শুক্রবার কে বা কারা তাঁকে হত্যার হুমকি দিয়ে লেখা একটি চিঠি মসজিদে তাঁর বিছানায় রেখে গেছে। ধুনট থানার ওসি মিজানুর রহমান বলেন, ইমামকে হত্যার হুমকির অভিযোগ তদন্ত করে দেখা হচ্ছে।

উপবৃত্তি বিতরণে অনিয়মের অভিযোগ, শিক্ষক অবরুদ্ধ
সিরাজগঞ্জের উল্লাপাড়ায় সরকারি প্রাথমিক বিদ্যালয়ের শিক্ষার্থীদের উপবৃত্তির টাকা কম দেওয়ার অভিযোগে শিক্ষার্থী ও অভিভাবকেরা ওই প্রতিষ্ঠানের প্রধান শিক্ষককে পাঁচ ঘণ্টা অবরুদ্ধ করে রাখে। পরে বিক্ষুব্ধ এলাকাবাসী বিক্ষোভ মিছিলও করে। গত শনিবার উপজেলার দুর্গানগর ইউনিয়নের পারসোনতলা সরকারি প্রাথমিক বিদ্যালয়ে এ ঘটনা ঘটে। বিষয়টি জানার পর উল্লাপাড়ার উপজেলা নির্বাহী কর্মকর্তা (ইউএনও) থানা-পুলিশ নিয়ে ওই শিক্ষককে উদ্ধার করেন। উপজেলা প্রশাসন ও অভিভাবকদের সূত্রে জানা গেছে, গত শনিবার বিদ্যালয়ের শিক্ষার্থীদের মধ্যে উপবৃত্তি টাকা বিতরণের সময় প্রধান শিক্ষক রেজাউল কবিরসহ দায়িত্বে নিয়োজিত ব্যক্তিরা মিলে শিক্ষার্থীদের মোট পাওনার অর্ধেক করে টাকা বিতরণ করতে থাকেন। উপবৃত্তির টাকা কম দেওয়া হচ্ছে জানতে পেরে বিকেলের দিকে অভিভাবকেরা দল বেঁধে এসে প্রধান শিক্ষককে বিদ্যালয়ের একটি কক্ষে তালাবদ্ধ করে রাখেন। পরে শিক্ষার্থী ও অভিভাবকেরা মিলে বিক্ষোভ মিছিল করে। অভিভাবকদের মধ্যে মাজেদা বেগম, রবিউল করিম, শফিকুল ইসলাম, হাফেজ উদ্দিন, আইয়ুব আলী, আব্বাস আলী, আকছেদ আলী প্রমুখ অভিযোগ করেন, আগেই এই প্রধান শিক্ষক তাঁদের সন্তানদের উপবৃত্তির টাকা প্রাপ্যের অর্ধেক করে দিয়েছেন। চলতি বছরও শিক্ষার্থীদের অর্ধেক টাকা দিয়ে স্বাক্ষর নিতে থাকেন। এর প্রতিবাদে শিক্ষার্থী ও অভিভাবকেরা বিদ্যালয় চত্বরে বিক্ষোভ মিছিল করে প্রধান শিক্ষকের অপসারণ দাবি করে। এ খবর জানাজানি হলে পাঁচ ঘণ্টা পর ইউএনও সন্দ্বীপ কুমার সরকার পুলিশ নিয়ে অবরুদ্ধ শিক্ষককে উদ্ধার করেন। তবে প্রধান শিক্ষক রেজাউল কবির অভিযোগ অস্বীকার করে বলেন, প্রথম দিকে ২০১৫ সালের টাকা দেওয়া হচ্ছিল। একটি সিটেই স্বাক্ষর নেওয়া হচ্ছিল। দুই বছরের টাকা একসঙ্গে দেওয়া কঠিন। অভিভাবকেরা ভুল বোঝায় এই অনাকাঙ্ক্ষিত ঘটনা ঘটেছে। ইউএনও সন্দ্বীপ কুমার সরকার ঘটনার সত্যতা নিশ্চিত করে বলেন, ব্যাংকের লোকজন বিদ্যালয় থেকে চলে আসার পর প্রধান শিক্ষক কিছু অনিয়ম করায় অভিভাবক ও শিক্ষার্থীরা ক্ষিপ্ত হয়ে তাঁকে অবরুদ্ধ করে। এ বিষয়ে একটি তদন্ত কমিটি গঠন করা হয়েছে। উপবৃত্তির টাকা বিতরণের পর ওই শিক্ষকের বিরুদ্ধে আইনগত ব্যবস্থা নেওয়া হবে।

সিসিটিভি লাগানোর পরামর্শ
রাজশাহীর বিভিন্ন আবাসিক হোটেল ও রেস্তোরাঁ মালিকদের সঙ্গে পুলিশ কর্মকর্তারা মতবিনিময় করেছেন। গতকাল রোববার সকাল সাড়ে ১০টায় রাজশাহী মহানগর পুলিশের (আরএমপি) সদর দপ্তরের সম্মেলনকক্ষে এ সভা হয়।  আরএমপি কমিশনার শফিকুল ইসলামের সভাপতিত্বে ওই সভায় রাজশাহীর বিভিন্ন আবাসিক হোটেল ও রেস্তোরাঁগুলোতে সিসিটিভি লাগাতে পুলিশের পক্ষ থেকে মালিকপক্ষকে পরামর্শ দেওয়া হয়েছে। তা ছাড়া আবাসিক হোটেলগুলোতে বোর্ডারদের কক্ষ বরাদ্দের আগে তাঁদের নাম-ঠিকানা ঠিকমতো লিপিবদ্ধ করা এবং তাঁদের জাতীয় পরিচয়পত্রের ফটোকপি জমা নেওয়ার জন্য মালিকদের নির্দেশনা দেওয়া হয়। এ ছাড়া আবাসিক হোটেলে কোনো বিদেশি অবস্থান করলে তাঁদের নিরাপত্তার জন্য তা সংশ্লিষ্ট থানার পুলিশকে জানাতেও অনুরোধ করা হয়।

সড়ক দুর্ঘটনায় যুবক নিহত
সদর উপজেলার সিরাজগঞ্জ-এনায়েতপুর সড়কের সদর উপজেলার সয়দাবাদে একটি মুরগি পরিবহন পিকআপ ভ্যানের সঙ্গে অপর একটি ট্রাকের সংঘর্ষে এক যুবক নিহত হয়েছেন। গতকাল রোববার সকাল সাড়ে সাতটার দিকে এ দুর্ঘটনা ঘটে। নিহত ব্যক্তির নাম শিহাব উদ্দীন (২৫)। তিনি পৌর শহরের নতুন ভাঙ্গাবাড়ী মহল্লার কেটু মিয়ার ছেলে। সিরাজগঞ্জ সদর থানার উপপরিদর্শক রফিকুল ইসলাম বলেন, মুরগি নিয়ে ঢাকা থেকে সিরাজগঞ্জগামী একটি পিকআপ ভ্যান সড়কের সয়দাবাদে পৌঁছালে পেছন থেকে একটি ট্রাক সেটিকে সজোরে ধাক্কা দেয়। এতে পিকআপটি রাস্তার পাশে ছিটকে পড়লে যানটিতে থাকা শিহাব ছিটকে বাইরে পড়ে আহত হন। তাঁকে উদ্ধার করে সিরাজগঞ্জ জেনারেল হাসপাতালে নেওয়ার পথে তিনি মারা যান। ট্রাকটি চালক পলাতক।

সংক্ষেপ পানিতে ডুবে জেলের মৃত্যু
নাটোরের নলডাঙ্গা উপজেলার হালতি বিলে নিষিদ্ধ বাদাই জাল দিয়ে মাছ শিকারের সময় পানিতে ডুবে মাবুল হোসেন (৪২) নামের এক জেলের মৃত্যু হয়েছে। মাবুল উপজেলার পশ্চিম মাধনগর গ্রামের বাসিন্দা ছিলেন। এলাকাবাসী জানান, শনিবার সন্ধ্যায় পাঁচ জেলে বাদাই জাল দিয়ে মাছ ধরতে যান। রাত ১১ টার দিকে পুলিশ আসার খবর পেয়ে আতঙ্কিত জেলেরা পানিতে ঝাঁপ দেন। চার জেলে সাঁতরে তীরে উঠলেও মাবুল নিখোঁজ হন। পরে তাঁর লাশ ভেসে ওঠে। নলডাঙ্গা থানার ওসি মোস্তাফা কামাল বলেন, ওই রাতে হালতি বিলে কোনো অভিযান পরিচালনা করা হয়নি। 

সংক্ষেপ গ্রেপ্তার
চাঁপাইনবাবগঞ্জের নাচোল উপজেলার বাইপুর এলাকা থেকে গত শনিবার রাতে ১৯৮৬ বোতল ফেনসিডিলসহ আইয়ুব আলী (৪৫) নামের এক ব্যক্তিকে গ্রেপ্তার করা হয়েছে। চাঁপাইনবাবগঞ্জে র্যা ব-৫ ক্যাম্পের সহকারী পুলিশ সুপার (এএসপি) সহিদার রহমান বলেন, গোপন সংবাদের ভিত্তিতে শনিবার দিবাগত রাত দেড়টার দিকে বাইপুর এলাকায় অভিযান চালিয়ে আইয়ুব আলীকে ফেনসিডিলসহ গ্রেপ্তার করা হয়েছে। নাচোল থানায় মাদকদ্রব্য নিয়ন্ত্রণ আইনে মামলা দায়ের হয়েছে। 

সংক্ষেপ কর্মবিরতি
পিডিবি রাজশাহী বিভাগকে নর্থ-ওয়েস্ট জোন ডিস্ট্রিবিউশন কোম্পানির অধীনে দেওয়ায় প্রতিবাদে কর্মবিরতি পালন করেছে বগুড়ার শেরপুরে পিডিবির নির্বাহী প্রকৌশলীর বিক্রয়-বিতরণ বিভাগ কার্যালয়ের কর্মকর্তা-কর্মচারীরা। গতকাল রোববার এ কর্মবিরতি পালন করেন তাঁরা। জাতীয় বিদ্যুৎ শ্রমিক লীগ শেরপুর শাখার সভাপতি আবুল হাসেম বলেন, গত শনিবার রাতে তাঁরা জানতে পারেন ৩১ জুলাই মধ্যরাত থেকে রাজশাহী বিভাগের পিডিবির কার্যক্রম ওই কোম্পানির অধীনে চলে যাবে। 

লোহানীপাড়া সরকারি প্রাথমিক বিদ্যালয় সেই প্রধান শিক্ষিকাকে অবশেষে বদলি
রংপুরের বদরগঞ্জ উপজেলার লোহানীপাড়া সরকারি প্রাথমিক বিদ্যালয়ের সেই প্রধান শিক্ষক শাহীনা বেগমকে প্রাথমিক শিক্ষা অধিদপ্তরের মহাপরিচালকের নির্দেশে অবশেষে বদলি করা হয়েছে। তবে তাঁর বিরুদ্ধে এখনো কোনো বিভাগীয় মামলা রুজু করা হয়নি। প্রাথমিক শিক্ষা অধিদপ্তর রংপুরের বিভাগীয় ভারপ্রাপ্ত পরিচালক খোরসেদুল আলম চৌধুরীর স্বাক্ষরিত পত্রে বলা হয়, প্রাথমিক শিক্ষা অধিদপ্তরের মহাপরিচালকের নির্দেশে প্রশাসনিক কারণে লোহানীপাড়া সরকারি প্রাথমিক বিদ্যালয় থেকে প্রধান শিক্ষক শাহীনা বেগমকে উপজেলার কুতুবপুর খিয়ারপাড়া সরকারি প্রাথমিক বিদ্যালয়ে বদলি করা হলো। ১ আগস্টের (আজ সোমবার) মধ্যে তাঁকে ওই বিদ্যালয়ে যোগদান করার নির্দেশ দেওয়া হয়েছে। ওই প্রাথমিক বিদ্যালয়ের ব্যবস্থাপনা কমিটির চারজন সদস্য গত বছরের ৬ সেপ্টেম্বর উপজেলা নির্বাহী কর্মকর্তার (ইউএনও) কার্যালয়ে প্রধান শিক্ষক শাহীনা বেগমের বিরুদ্ধে নানা অনিয়ম-দুর্নীতির লিখিত অভিযোগ করেন। অভিযোগে বলা হয়, তিনি নিজে ক্লাস না নিয়ে ভাড়াটে শিক্ষককে দিয়ে ক্লাস নেন। তিনি শিক্ষার্থী-অভিভাবক ও বিদ্যালয় ব্যবস্থাপনা কমিটির সদস্যদের সঙ্গে দুর্ব্যবহার, সরকারি বিনা মূল্যের বই বিতরণে প্রত্যেক শিক্ষার্থীর কাছ থেকে ১০০ টাকা করে আদায়, বিদ্যালয়ের পরিত্যক্ত জানালা ও বেঞ্চের লোহা বিক্রি এবং বিদ্যালয়ের ফ্যান খুলে নিজ বাড়িতে ব্যবহার করেন। উপজেলা প্রাথমিক কার্যালয় জানায়, গত বছরের ২৪ সেপ্টেম্বর প্রথম আলোর বিশাল বাংলায় ‘তাঁরা খোশগল্প করেন, ক্লাস নেন ভাড়াটে শিক্ষকেরা’ শিরোনামে প্রকাশিত সংবাদ ও ওই প্রধান শিক্ষক শাহীনার বিরুদ্ধে একাধিক অভিভাবক স্বাক্ষরিত অভিযোগের সূত্র ধরে তৎকালীন ইউএনও খন্দকার ইসতিয়াক আহমেদের নির্দেশে উপজেলা প্রাথমিক সহকারী শিক্ষা কর্মকর্তার নেতৃত্বে তিন সদস্যের কমিটি তদন্ত করে অভিযোগের সত্যতা পায়। ওই বছরের ৭ অক্টোবর ওই কমিটির দেওয়া তদন্ত প্রতিবেদন হাতে পেয়ে উপজেলা শিক্ষা কর্মকর্তা মহিউদ্দিন আহম্মেদ তাঁর বিরুদ্ধে প্রশাসনিক বদলিসহ বিভাগীয় শাস্তিমূলক ব্যবস্থা নিতে রংপুর জেলা প্রাথমিক শিক্ষা কর্মকর্তাকে চিঠি দেন। এ ছাড়া ওই বছরের ১৩ অক্টোবর শাহীনা বেগমের বিরুদ্ধে বিধিমোতাবেক ব্যবস্থা নিতে ইউএনও রংপুরের জেলা প্রশাসককে পত্র দেন। কিন্তু তিনি বিদ্যালয় ব্যবস্থাপনা কমিটির সভাপতি আলেকজান্ডার মণ্ডলের স্বাক্ষর জাল করে পত্রিকায় প্রকাশিত সংবাদটির ব্যাপারে পুনরায় তদন্তের জন্য জেলা প্রাথমিক শিক্ষা কর্মকর্তার বরাবর লিখিত আবেদন করেন। পরেদ; জেলা শিক্ষা কর্মকর্তা খলিলুর রহমান গত বছরের ১০ নভেম্বর আবেদনটির বিষয়ে পুনরায় তদন্ত করতে উপজেলা শিক্ষা কর্মকর্তাকে নির্দেশ দেন। উপজেলা শিক্ষা কর্মকর্তা মহিউদ্দিন আহমেদ ওই আবেদনের বিষয়ে তদন্তে গিয়ে জানতে পারেন, ব্যবস্থাপনা কমিটির সভাপতি আলেকজান্ডার মণ্ডলের স্বাক্ষরে জেলা প্রাথমিক শিক্ষা কর্মকর্তার বরাবর করা লিখিত আবেদনটি ছিল ভুয়া।

নকলে বাধা, শিক্ষকের ওপর ছাত্রলীগ নেতার হামলার চেষ্টা
নকলে বাধা দেওয়ায় গতকাল রোববার রংপুর সরকারি কলেজে ক্লাস চলার সময় শ্রেণিকক্ষে ঢুকে ছাত্রলীগের একদল নেতা-কর্মী এক শিক্ষকের ওপর হামলার চেষ্টা চালিয়েছেন বলে অভিযোগ। গতকাল দুপুরে কলেজের চারতলায় ৪০১ নম্বর কক্ষে এ ঘটনা ঘটে। শিক্ষার্থীদের বাধার মুখে রক্ষা পান বাংলা বিভাগের প্রভাষক আজিজুল হক। ওই ঘটনায় কলেজশিক্ষক পরিষদ জরুরি সভা করে হামলাকারীদের বিরুদ্ধে মামলা করার সিদ্ধান্ত নিয়েছে বলে শিক্ষক পরিষদ জানিয়েছে। ঘটনার শিকার প্রভাষক আজিজুল হক অভিযোগ করে বলেন, গত শনিবার দুপুরে মাস্টার্স পূর্বভাগ পরীক্ষার সময় মহানগর ছাত্রলীগের প্রচার সম্পাদক ও ওই কলেজের ইংরেজি তৃতীয় বর্ষের ছাত্র আবদুল্লাহ হাজ্জাজ দলবল নিয়ে পরীক্ষার হলে যান। এ সময় তিনি (আজিজুল) দায়িত্ব পালন করছিলেন। ওই হলে ছাত্রলীগের এক নেতা পরীক্ষা দিচ্ছিলেন। ওই পরীক্ষার্থী নকল করে লিখলেও তাঁকে বাধা না দেওয়ার জন্য শিক্ষক আজিজুলকে অনুরোধ করেন হাজ্জাজ। এতে রাজি না হওয়ায় গতকাল দলবল নিয়ে শ্রেণিকক্ষে ঢুকে শিক্ষক আজিজুলের ওপর হামলার চেষ্টা চালান হাজ্জাজ। এ সময় শিক্ষার্থীদের বাধার মুখে তাঁরা আজিজুলকে গালিগালাজ করে চলে যান। এ বিষয়ে জানতে চাইলে অভিযুক্ত আবদুল্লাহ হাজ্জাজ বলেন, ‘আমি স্যারের কাছে গিয়েছিলাম। কথা-কাটাকাটি হয়েছে। এখন আমার বিরুদ্ধে অপপ্রচার চালানো হচ্ছে।’ কলেজশিক্ষক পরিষদের সাধারণ সম্পাদক আবদুল মতিন লস্কর গতকাল বিকেল চারটার দিকে মুঠোফোনে প্রথম আলোকে বলেন, এ ঘটনায় জরুরি সভা করে হামলাকারীদের বিরুদ্ধে মামলা করার সিদ্ধান্ত নেওয়া হয়েছে। কলেজের অধ্যক্ষ কানিজ উম্মে নাজমা নাসরিন বলেন, বিষয়টি দুঃখজনক।

কলেজ জাতীয়করণের দাবিতে বিক্ষোভ
কলেজ জাতীয়করণের দাবিতে ঠাকুরগাঁওয়ের রানীশংকৈল ডিগ্রি কলেজ চত্বরে গতকাল রোববার বিক্ষোভ মিছিল করা হয়েছে। এ সময় শিক্ষার্থী-শিক্ষক ও স্থানীয় ব্যক্তিরা জাতীয়করণের তালিকা সংশোধন করা না হলে আরও বড় কর্মসূচির ঘোষণা দেন। রানীশংকৈল উপজেলায় জাতীয়করণের তালিকায় রয়েছে রানীশংকৈল মহিলা ডিগ্রি কলেজের নাম। এ তথ্য জানার পর থেকেই রানীশংকৈল ডিগ্রি কলেজের শিক্ষার্থী-শিক্ষক ও এলাকাবাসী আন্দোলন করছেন।

ঝগড়া থামাতে গিয়ে মৃত্যু
রংপুরের তারাগঞ্জ উপজেলায় গত শনিবার ঝগড়া থামাতে গিয়ে আবদুল খালেক (৬০) নামের এক বৃদ্ধার মৃত্যু হয়েছে। ময়নাতদন্তের জন্য তাঁর লাশ গতকাল রোববার রংপুর মেডিকেল কলেজ হাসপাতালে পাঠানো হয়েছে। পুলিশ জানায়, শনিবার বিকেলে মাদ্রাসাপাড়া গ্রামে শিশুদের ঝগড়াকে কেন্দ্র করে অভিভাবকদের বাগ্বিতণ্ডা থামাতে গিয়ে খালেক মারা যান। তবে খালেকের মেয়ে স্থানীয় ইউনিয়ন পরিষদের (ইউপি) সাবেক সদস্য মল্লিকা বেগম অভিযোগ করে বলেন, ‘তাঁর বাবা ঝগড়া থামাতে গেলে প্রতিপক্ষের কিলঘুষিতে ঘটনাস্থলে নিহত হন।’ তবে ওই গ্রামের জাহিদুল ইসলামসহ আরও অনেকে বলেন, ঝগড়া থামাতে গিয়ে হৃদ্রোগে আক্রান্ত হয়ে খালেকের মৃত্যু হয়েছে।

ভগ্নিপতি হত্যার দায়ে শ্যালকের যাবজ্জীবন
চট্টগ্রামের ফটিকছড়িতে ভগ্নিপতিকে পিটিয়ে হত্যার দায়ে শ্যালককে যাবজ্জীবন কারাদণ্ড দিয়েছেন আদালত। আসামির নাম নিপাত কর্মকার। গতকাল রোববার পঞ্চম অতিরিক্ত চট্টগ্রাম জেলা ও দায়রা জজ নুরে আলম এ রায় দেন। পঞ্চম অতিরিক্ত জেলা ও দায়রা জজ আদালতের সরকারি কৌঁসুলি মো. লোকমান হোসেন চৌধুরী প্রথম আলোকে বলেন, ২০০৭ সালের ২ অক্টোবর ফটিকছড়ি উপজেলার ভূজপুর থানার রামগড় চা-বাগানের শ্রমিক হরিমোহন রায়কে পিটিয়ে হত্যা করা হয়। এ ঘটনায় নিহতের স্ত্রী দীপালী কর্মকার বাদী হয়ে ভাই নিপাত কর্মকারকে আসামি করে ভূজপুর থানায় ৪ অক্টোবর হত্যা মামলা করেন। তদন্ত শেষে পরের বছর ১৩ মার্চ আদালতে অভিযোগপত্র জমা দেয় পুলিশ। ২০০৯ সালের ৪ আগস্ট নিপাত কর্মকারের বিচার শুরু হয়। ১৬ জন সাক্ষীর সাক্ষ্য শেষে গতকাল আদালত এ রায় দেন। দণ্ডাদেশপ্রাপ্ত আসামি ঘটনার পর থেকে পলাতক রয়েছেন।

সন্দ্বীপে সংঘর্ষে নিহত ১
চট্টগ্রামের সন্দ্বীপে দুই পক্ষের সংঘর্ষে এক ব্যক্তির মৃত্যু হয়েছে। তাঁর নাম বাবলু মিয়া (৩১)। গতকাল রোববার উপজেলার হারামিয়া ইউনিয়নের কাছিয়ারপাড় বেড়িবাঁধ এলাকায় এই ঘটনা ঘটে। নিহত বাবলু পেশায় দিনমজুর। সীতাকুণ্ড অঞ্চলের সহকারী পুলিশ সুপার (এএসপি) মো. মাহাবুবুর রহমান বলেন, নিহত ব্যক্তির পরিবারের পক্ষ থেকে মামলা হয়েছে থানায়। এই ঘটনায় চারজনকে গ্রেপ্তার করা হয়েছে।

বান্দরবানে হত্যার দায়ে ছয়জনের যাবজ্জীবন
বান্দরবানে অপহরণ ও হত্যার দায়ে ছয়জনকে যাবজ্জীবন কারাদণ্ড দিয়েছেন আদালত। গতকাল রোববার জেলা ও দায়রা জজ মো. শফিকুর রহমান এই রায় দেন। আদালত-সংশ্লিষ্ট সূত্র জানায়, ২০১১ সালের ১১ মার্চ রোয়াংছড়ি উপজেলার সাইঙ্গা দানেশপাড়া এলাকার পাহাড়ে গরু চরাতে গেলে নূরুল কবীর নামের এক ব্যক্তিকে অপহরণ করা হয়। পরে অপহরণকারীরা ৩২ হাজার ৫০০ টাকা মুক্তিপণ আদায় করে। পরে নূরুল কবীরকে ত্রিশটিলা পাহাড়ের জঙ্গলে নিয়ে হত্যা করা হয়। এ ঘটনায় নূরুল কবীরের বড় ভাই নূরুল আলম মামলা করেন। আদালতের সরকারি কৌঁসুলি মহিউদ্দিন বলেন, আদালত মামলার আসামি উবাচিং মারমা (২১), সাচিং মং মারমা (২৬), মোহাম্মদ রেজাউল করিম (২৯), মংহা¬চিং মারমা (২৭), উমাপ্রু ওরফে উমংপ্রু (২২) ও উক্যহ্লা মারমাকে (২৭) যাবজ্জীবন কারাদণ্ড ও ৫০ হাজার টাকা করে জরিমানা, তা অনাদায়ে আরও এক বছর করে বিনাশ্রম কারাদণ্ড দিয়েছেন। আসামিদের মধ্যে উক্যহ্লা মারমা পলাতক। মামলার অন্য আসামি পাইক্ষ্যংপাড়ার কার্বারি (পাড়াপ্রধান) উচামং মারমাকে বেকসুর খালাস দেওয়া হয়েছে।

সাতকানিয়ায় আ.লীগের দুই পক্ষের পাল্টাপাল্টি সভা
চট্টগ্রামের সাতকানিয়ায় গতকাল রোববার পৃথক সভা করেছে উপজেলা আওয়ামী লীগের বিবদমান দুটি পক্ষ। দলীয় সূত্র জানায়, বেলা সাড়ে তিনটার দিকে সাতকানিয়া উপজেলা আওয়ামী লীগের সভাপতি এম এ মোতালেব ও সাধারণ সম্পাদক কুতুব উদ্দিন চৌধুরীর নেতৃত্বে উপজেলার কেরানীহাটের সাতকানিয়া রিসোর্ট সেন্টারে বর্ধিত সভা শুরু হয়। এর মাত্র ২০০ গজ দূরে সিটি সেন্টারে আয়োজন করা হয় আরেকটি সভার। ওই সভার নেতৃত্ব দেন উপজেলা আওয়ামী লীগের জ্যেষ্ঠ সহসভাপতি ফরিদুল আলম, সহসভাপতি মোজাম্মেল হক ও দপ্তর সম্পাদক সাইদুর রহমান। কুতুব উদ্দিন চৌধুরী বলেন, ‘নেতা-কর্মীদের মতামতের ভিত্তিতে জাতীয় শোক দিবস পালনের প্রস্তুতি নিয়ে ও জঙ্গিবাদের প্রতিবাদে বর্ধিত সভা ডাকা হয়। জানি না কেন তাঁরা আলাদা সভার আয়োজন করেছেন।’ অন্যদিকে মোজাম্মেল হক বলেন, ‘দলের কয়েকজন নেতা স্বেচ্ছাচারী আচরণের মাধ্যমে দলের ভাবমূর্তি ক্ষুণ্ন করে যাচ্ছেন। সে কারণে দলের নেতারা পৃথকভাবে জাতীয় শোক দিবস পালনের প্রস্তুতি নিয়ে ও জঙ্গিবাদবিরোধী আলোচনা সভার আয়োজন করেছেন।’

সময়ের আব​র্তে যুক্তরাষ্ট্রের নির্বাচন-কথা
বিশ্বের গণতান্ত্রিক কর্মকাণ্ডের কুলপঞ্জিতে যুক্তরাষ্ট্রের চতুর্বার্ষিক রাষ্ট্রপতি নির্বাচনে একটি বিশেষ স্থান ও গুরুত্ব রয়েছে। যুক্তরাষ্ট্র বিশ্বের অন্যতম শক্তিধর রাষ্ট্র। বিশ্বের অনেক রাষ্ট্রের সঙ্গে যুক্তরাষ্ট্রের সম্পর্ক ব্যাপক ও বহুমুখী। পৃথিবীর একাধিক স্পর্শকাতর অঞ্চলে রয়েছে যুক্তরাষ্ট্রের সশস্ত্র উপস্থিতি। সেই রাষ্ট্রের রাষ্ট্রপ্রধান, সরকারপ্রধান ও সশস্ত্র বাহিনীর সর্বাধিনায়ক হচ্ছেন রাষ্ট্রপতি। তিনি নির্বাচিত হন প্রতি চার বছর পর, নভেম্বর মাসের একটি নির্ধারিত দিনে। ১৭৯২ সাল থেকে তা ব্যতিক্রমহীনভাবে হয়ে আসছে। তথ্যপ্রযুক্তির নাটকীয় অগ্রগতি বৈশ্বিক ঘটনাবলির ওপর মানুষের আগ্রহ বৃদ্ধি করেছে বহগুণ। এখন ঢাকায় বাড়িতে বসে আমরা যুক্তরাষ্ট্রের নির্বাচনের প্রতিটি ধাপ পর্যবেক্ষণ করতে পারি খোদ ওয়াশিংটনবাসীরই মতো। পৃথিবী এখন ছোট হয়ে এসেছে। ১৯৫৬ সালে যুক্তরাষ্ট্রের রাষ্ট্রপতি নির্বাচনের সময়ে আমি বোস্টনের ফ্ল্যাচার স্কুল অব ল অ্যান্ড ডিপ্লোমেসিতে অধ্যয়নরত। কিছুটা প্রত্যাশিতভাবেই আইজেন আওয়ার-নিক্সন যুগল পুনর্নির্বাচিত হয়েছিলেন। তবে আমার জন্য রোমাঞ্চকর ছিল আমাদের ছাত্রাবাসের নাতিদীর্ঘ সাদাকালো টেলিভিশনের পর্দায়, জীবনের প্রথমবারের মতো, একটি নির্বাচন প্রত্যক্ষ করা। তারপর থেকে প্রতি চার বছর পর, যখন যে দেশে কার্যব্যপদেশে অবস্থান করেছি, বিভিন্ন অবস্থায়, আগ্রহ নিয়েই যুক্তরাষ্ট্রের রাষ্ট্রপতি নির্বাচনের খোঁজখবর রেখেছি। ১৯৬৪ সালের নির্বাচনটির কথা বিশেষভাবে মনে পড়ে। সেই সময়ে আমি চীনের পিকিং, অর্থাৎ বর্তমান বেইজিংয়ে পাকিস্তান দূতাবাসে নিযুক্ত ছিলাম। সেই নির্বাচনে ডেমোক্রেটিক পার্টির প্রার্থী ছিলেন প্রেসিডেন্ট কেনেডির মর্মান্তিক হত্যার পর তাঁর স্থলাভিষিক্ত উপরাষ্ট্রপতি লিনডন জনসন। জনসনের রিপাবলিকান প্রতিদ্বন্দ্বী ছিলেন কট্টর ডানপন্থী ব্যারি গোল্ডওয়াটার। গোল্ডওয়াটার বলেছিলেন, ‘মুক্ত জীবনযাত্রা (লিবার্টি) রক্ষায় কট্টরবাদিতা কোনো অন্যায় নয়, যেমনি ন্যায়বিচার রক্ষার জন্য উদারতা নয় কোনো গুণ।’ সেই বছর রিপাবলিকান দলের মনোনয়নযুদ্ধে গোল্ডওয়াটার মধ্যমপন্থী উইলিয়াম স্ক্রেনটনকে শোচনীয়ভাবে পরাজিত করেছিলেন। যেমনি এই ২০১৬ সালে, কট্টরবাদী কোটিপতি ডোনাল্ড ট্রাম্প প্রাইমারিতে তাঁর সব প্রতিদ্বন্দ্বীকে ধরাশায়ী করে রিপাবলিকান পার্টির মনোনয়ন লাভ করলেন। আমি ২০১৬ সালের ডোনাল্ড ট্রাম্পের মাঝে ১৯৬৪ সালের ব্যারি গোল্ডওয়াটারের প্রেতাত্মা খুঁজে পাই। একটি ঘটনা মনে পড়ে। যুক্তরাষ্ট্রের নির্বাচনের সেই বছর চীনের তদানীন্তন পররাষ্ট্রমন্ত্রী মার্শাল চেন ই, সেই সময়কার পাকিস্তানের খ্যাতিমান সাংবাদিক এবং পরবর্তীকালে ঢাকার ইংরেজি দৈনিক দ্য ডেইলি স্টার-এর প্রতিষ্ঠাতা সম্পাদক এস এম আলিকে একটি বিরল সাক্ষাৎকারে বলেছিলেন, তিনি মনে মনে কামনা করেন যে নির্বাচনে গোল্ডওয়াটার জয়ী হোন! বিস্মিত এস এম আলির প্রশ্ন, কেন চেন ই এ কথা বললেন। উত্তরে চেন ই বলেছিলেন যে তাহলেই ‘সাম্রাজ্যবাদী যুক্তরাষ্ট্রের’ আসল রূপটি উন্মোচিত হবে। চেন ই তাঁর এই ব্যক্তিগত মন্তব্য প্রকাশ না করার অনুরোধ করেন এস এম আলিকে। বলা বাহুল্য, করাচির ডন পত্রিকায় ঘটা করে প্রকাশিত সেই সাক্ষাৎকারটিতে এই মন্তব্য অন্তর্ভুক্ত ছিল না। কট্টরবাদী ডানপন্থী গোল্ডওয়াটার সেই নির্বাচনে লিনডন জনসনের কাছে পরাজিত হয়েছিলেন। কিন্তু এই নির্বাচনে ডোনাল্ড ট্রাম্পের পরিণতি যে গোল্ডওয়াটারের মতো হবে, সেই অতি কাঙ্ক্ষিত ভবিষ্যদ্বাণীটি নিশ্চিতভাবে এখনো করা যাচ্ছে না। সবে সমাপ্ত হলো নির্বাচন প্রক্রিয়ার দ্বিতীয় পর্ব, রিপাবলিকান আর ডেমোক্রেটিক পার্টির জাতীয় কনভেনশন। রিপাবলিকান পার্টির কনভেনশনে ডোনাল্ড ট্রাম্প আনুষ্ঠানিকভাবে রিপাবলিকান পার্টির মনোনয়ন লাভ করলেন। তাঁর মনোনীত ভাইস প্রেসিডেন্ট হলেন ইন্ডিয়ানা রাজ্যর গভর্নর মাইক পেন্স। তিনিও একজন রক্ষণশীল রাজনীতিবিদ। রিপাবলিকান দলের কনভেনশনটি ডোনাল্ড ট্রাম্পের জন্য সমস্যামুক্ত ছিল না। উল্লেখযোগ্যসংখ্যক জাতীয় পর্যায়ের রিপাবলিকান নেতা এই কনভেনশনে অংশ নেননি, ট্রাম্পের সমর্থনে দেননি কোনো বক্তব্য। দুই সাবেক রিপাবলিকান রাষ্ট্রপতি পিতা বুশ আর তাঁর সন্তান বুশ কনভেনশনে ছিলেন না। অনুপস্থিত ছিলেন শীর্ষ রিপাবলিকান, প্রবীণ কূটনীতিবিদ হেনরি কিসিঞ্জার ও দলটির সাবেক রাষ্ট্রপতি পদপ্রার্থী মিট রমনি। কনভেনশনে ভাষণ প্রদান করলেন পরাজিত মনোনয়নপ্রার্থী টেড ক্রুজ। কিন্তু তিনি ডোনাল্ড ট্রাম্পকে সমর্থন জানালেন না। ব্যাখ্যায় বললেন, ট্রাম্প তাঁর নির্বাচনী প্রচারণায় তাঁর পিতা এবং স্ত্রী সম্বন্ধে অপমানজনক মন্তব্য করছেন, আর যিনি তা করেছেন, তিনি তাঁকে সমর্থন জানাতে অপারগ। কনভেনশনটি ছিল মূলত ডোনাল্ড ট্রাম্পের ভাষণনির্ভর। তাঁর ইতিপূর্বে দেওয়া অনেক ভাষণের মতোই তিনি যুক্তরাষ্ট্রের বর্তমান অবস্থার একটি ভয়াবহ চিত্র তুলে ধরলেন। অপ্রাসঙ্গিক হলেও রবীন্দ্রনাথের কবিতার একটি পঙ্‌ক্তির উদ্ধৃতিতে ট্রাম্পের মনোভাব ব্যক্ত করা যায়। তা হলো ‘নাগিনীরা চারিদিকে ফেলিতেছে বিষাক্ত নিঃশ্বাস...’! ট্রাম্প বললেন, আগামী জানুয়ারিতে প্রেসিডেন্টের কার্যভার গ্রহণ করার পরপরই তিনি এই দুঃসহ অবস্থার অবসান ঘটাবেন। বললেন, লাগামহীন অভিবাসন যুক্তরাষ্ট্রের বর্তমান আইনশৃঙ্খলাহীনতার জন্য দায়ী এবং সন্ত্রাসকবলিত সব দেশ থেকে তিনি অভিবাসন বন্ধ করবেন। আন্তর্জাতিক অঙ্গন নিয়ে তাঁর দৃষ্টিপাত ছিল হতাশায় ভরা। ইরাক ও সিরিয়ায় যুদ্ধ, আইসিস ও ইউরোপমুখী অভিবাসনপ্রার্থীরা এই দুঃসহ অবস্থার সৃষ্টি করেছেন। এই অবস্থার অবসান তিনি ঘটাবেনই। তাঁর মতে, যুক্তরাষ্ট্রের বর্তমান বাণিজ্যিক অবস্থা গ্রহণযোগ্য নয়। নির্বাচিত প্রেসিডেন্ট হিসেবে বিদ্যমান অনেক বাণিজ্য চুক্তির তিনি পুনর্বিবেচনা করবেন। তিনি যুক্তরাষ্ট্রকে একটি শক্তিশালী, গর্বিত, নিরাপদ ও মহান রাষ্ট্রে পরিণত করবেন। নির্বাচনী প্রচারণায় ডোনাল্ড ট্রাম্পের লক্ষ্য ভোটদাতাদের মধ্যে ভীতি ও ত্রাস সৃষ্টি করে তাঁদের সমর্থন লাভ করা। আর দ্বিতীয়ত, এই প্রচারণায় তিনি দেশের জনসংখ্যার ১৪ শতাংশ কৃষ্ণাঙ্গ, ১৭ শতাংশ হিস্পানিক ও ১ শতাংশ মুসলমানের বিশেষ তোয়াক্কা করেননি। তাঁর লক্ষ্য, দেশের জনসংখ্যার ৬৮ শতাংশ শ্বেতাঙ্গ জনসাধারণ। যুক্তরাষ্ট্রের প্রধান রাজনৈতিক দল দুটির কনভেনশন, উৎসব, নাটকীয়তা, উচ্ছ্বাস, মিষ্টিকথা, কটুকথা, বিতর্ক, হইহুল্লোড়, জ্ঞানগর্ভ ভাষণ, কৌতুক আর কখনো বা আবেগমিশ্রিত অশ্রুর সংমিশ্রণে একটি উপভোগ্য রাজনৈতিক কার্নিভাল। এবারের কনভেনশন দুটিও তা-ই ছিল। কিন্তু তুলনামূলকভাবে ফিলাডেলফিয়ায় অনুষ্ঠিত ডেমোক্রেটিক পার্টির কনভেনশনটি ছিল মার্জিত, তথ্যসমৃদ্ধ, সুপরিকল্পিত ও সুচারুভাবে উপস্থাপিত জমকালো ঐতিহাসিক একটি অনুষ্ঠান। ঐতিহাসিক এই জন্য যে দেশের ২৪০ বছরের ইতিহাসে হিলারি ক্লিনটন তাঁর মনোনয়ন গ্রহণ করে নারী হিসেবে ইতিহাস সৃষ্টি করলেন। এর আগে প্রধান দুটি দলের কোনোটিই একজন নারীকে যুক্তরাষ্ট্রের রাষ্ট্রপতির পদের জন্য মনোনীত করেনি। যুক্তরাষ্ট্রের ফার্স্ট লেডি, সিনেটর, সেক্রেটারি অব স্টেট, আইনজ্ঞ আর সমাজকর্মীর বিশাল অভিজ্ঞতার ঝুলি নিয়ে হিলারি ক্লিনটন মনোনীত হয়েছেন। কিন্তু এই অভিজ্ঞতার একটি নেতিবাচক দিকও আছে। বিভিন্ন দায়িত্ববান পদে তাঁর বিভিন্ন কর্মকাণ্ড নিয়ে মতামত রয়েছে, তাঁর কিছু সিদ্ধান্ত লোকমনে প্রশ্নবিদ্ধ। কোনো কোনো মহলে তাঁর বিশ্বাসযোগ্যতায় ঘাটতি রয়েছে। তিনি অপরিচিত বা স্বল্পপরিচিতের রহস্যাবৃত নন। যুক্তরাষ্ট্রের চিন্তাশীল মানুষের একটি বিরাট অংশ ডোনাল্ড ট্রাম্পের মতো ডানপন্থী, জাতব্যবসায়ীর রাষ্ট্রপতি হওয়ার সম্ভাবনা সম্বন্ধে চিন্তিত রয়েছেন। তাই তাঁরা তাঁদের মৌনতা ভেঙে এই কনভেনশনে হিলারির সমর্থনে এগিয়ে এসেছেন। বর্তমান মুসলিমবিদ্বেষী এই পরিবেশে কনভেনশনে মাইক্রোফোনের সামনে এসে সস্ত্রীক দাঁড়ালেন একজন প্রবীণ ব্যক্তি, খিজির খান। সজল নয়নে তিনি বর্ণনা করলেন কীভাবে তাঁর ছেলে, আমেরিকান সেনাবাহিনীর ক্যাপ্টেন হুমায়ুন খান, ইরাকে সাহসী মৃত্যুবরণ করেছেন, পেয়েছেন মরণোত্তর ‘পারপল হার্টের’ সম্মান। কনভেনশনে পিনপতন নীরবতার মধ্যে কোটের পকেট থেকে তিনি বের করলেন যুক্তরাষ্ট্রের সংবিধানের একটি চটি বই। পরম একাগ্রতায় প্রশ্ন রাখলেন, ‘ডোনাল্ড ট্রাম্প! আপনি কি এই বইটি পড়েছেন?’ হাততালিতে ভেঙে পড়ল কনভেনশন। অনেকের চোখেই জল। ঘটনাটি স্বতঃস্ফূর্তই হোক অথবা পরিকল্পিত, দেশের কোটি কোটি মানুষের মনে দাগ কেটেছে নিশ্চয়ই। হিলারি ক্লিনটনের সমর্থনে এগিয়ে এসেছেন মিশেল ওবামা, বিল ক্লিনটন, প্রেসিডেন্ট ওবামা এবং রাজনৈতিক ও সমাজের বিভিন্ন অঙ্গনের গণ্যমান্য সুপরিচিত অনেক ব্যক্তি। প্রেসিডেন্ট ওবামা বললেন, রাষ্ট্রপতি পদের জন্য হিলারি ক্লিনটনের রয়েছে তাঁর চেয়ে, এমনকি তাঁর স্বামী সাবেক প্রেসিডেন্ট ক্লিনটনের চেয়েও বেশি অভিজ্ঞতা। হিলারি ক্লিনটন ভাইস প্রেসিডেন্ট পদের জন্য মনোনয়ন দিয়েছেন ভার্জিনিয়ার সিনেটর টিম কেইনকে। তিনি ইতিমধ্যে মেয়র, গভর্নরের সিনেটরের পদ অলংকৃত করেছেন। রাজনৈতিক বিচারে তিনি হিলারি ক্লিনটনের মতোই একজন মধ্যপথযাত্রী। কনভেনশনে ডেমোক্রেটিক দলের অপর মনোনয়নপ্রত্যাশী বার্নি স্যান্ডার্সের সমর্থকেরা স্লোগান আর প্ল্যাকার্ডের মাধ্যমে ভালোভাবেই তাঁদের উপস্থিতি ঘোষণা করেছেন। কিন্তু এই বার্নি স্যান্ডার্স মনোনয়নের জন্য হিলারি ক্লিনটনের নাম প্রস্তাব করলেন এবং তাঁর সমর্থনে জোরালো মন্তব্য রাখলেন। এতে করে হিলারির বিরুদ্ধে তাঁর সমর্থকদের অবস্থানের ধার অনেকটাই কমে গেছে। হিলারির দ্বিতীয় সমস্যা ছিল, উইকিলিকস হাজার হাজার ই-মেইল ফাঁস করল, যাতে দেখা গেল যে ডেমোক্রেটিক জাতীয় কমিটি, যার নিরপেক্ষ থাকার কথা, তা হিলারির মনোনয়ন পাওয়ার সপক্ষে গোপন অবস্থান নিয়েছে। এখন অভিযোগ উঠেছে যে পুতিনের রাশিয়া ট্রাম্পের বিজয় নিশ্চিত করতে ই-মেইলগুলো হ্যাক করেছে। আর কনভেনশনের পরপরই ডোনাল্ড ট্রাম্প রাশিয়ার প্রতি আহ্বান জানিয়েছেন যে তারা যেন অপ্রকাশিত আরও ৩০ হাজার ই-মেইল হ্যাক করে। ব্যবসায়িক কারণে ডোনাল্ড ট্রাম্পের রাশিয়া ও পুতিনপ্রীতি এখন লোকমুখে চালু হয়েছে এবং নিয়তির পরিহাস এই যে এই ফাঁসরত ই-মেইল তার সঙ্গে রাশিয়া ও পুতিনের সম্পৃক্ততার অভিযোগ, নির্বাচনে হিলারি ক্লিনটনের অনুকূলেই যেতে পারে। প্রার্থীরা নির্বাচনী প্রচারণায় ইতিমধ্যে নেমে পড়েছেন। সামনে রয়েছে দুই প্রেসিডেন্ট পদপ্রার্থীর মধ্যে তিনটি টেলিভিশন বিতর্ক এবং দুই ভাইস প্রেসিডেন্ট প্রার্থীর মধ্যে একটি বিতর্ক। সেই বিতর্কে প্রার্থীদের অবস্থান ও বিতর্কক্ষমতা নির্বাচনকে প্রভাবান্বিত করবে নিশ্চয়ই। তা ছাড়া আগামী এক শ দিনের মধ্যে যুক্তরাষ্ট্র অথবা বহির্বিশ্বে যেকোনো ঘটনা এই নির্বাচনের ওপর প্রভাব ফেলতে পারে। যুক্তরাষ্ট্রের এই নির্বাচনটি বিশেষ গুরুত্বপূর্ণ এ কারণে যে দুই প্রার্থীর মধ্যে রয়েছে মতামত আর অবস্থানের মৌলিক ব্যবধান। নির্বাচনে যুক্তরাষ্ট্রের বর্তমান অর্থনৈতিক অবস্থান প্রভাব ফেলবে। ভুললে চলবে না যে ডেমোক্রেটিক পার্টি এবার পরপর তৃতীয়বারের মতো নির্বাচিত হতে চাইছে। এই নির্বাচনে দেশের মুদ্রাস্ফীতি ও কর্মসংস্থান পরিস্থিতি ডেমোক্রেটিক পার্টির জন্য সহায়ক হতে পারে। ডোনাল্ড ট্রাম্প কি সত্যিকার রিপাবলিকান পার্টির প্রতিনিধিত্ব করেন, নাকি তিনি স্লোগাননির্ভর সুবিধাবাদী ব্যবসায়ী ধনকুবের একজন রাজনীতিবিদ। আগামী এক শ দিন-রাত্রির নির্বাচনী প্রচারণায় বহুলাংশে অচেনা ডোনাল্ড ট্রাম্পের সত্যিকার পরিচয় উন্মোচিত হবে। বিশ্ববাসী অধীর আগ্রহে অপেক্ষা করবে ২০১৬ সালের যুক্তরাষ্ট্রের রাষ্ট্রপতি নির্বাচনের ফলাফলের জন্য। ফারুক চৌধুরী: সাবেক পররাষ্ট্রসচিব। কলাম লেখক। zaaf@bdmail.net

অরণ্য রোদন জঙ্গিরা হেরে যাবে, যদি...
আজ পয়লা আগস্ট, উম্মে সালমার সন্তান প্রসবের তারিখ। তিনি মা হবেন দ্বিতীয় সন্তানের। ডাক্তাররা তা-ই বলে দিয়েছেন। তাঁকে সাভারের এনাম মেডিকেল কলেজ হাসপাতালে ভর্তি করা হয়েছে। সালমার প্রথম সন্তান সাজিদুল (৬) অপেক্ষা করে আছে বাবা রবিউল করিমের। সাজিদুলের বাবা ফেরেন না। আজ থেকে এক মাস আগে, পয়লা জুলাই নিহত বাবার জন্য হয়তো সে এখনো অপেক্ষা করে। অন্যদের জীবন রক্ষা করতে গিয়ে পুলিশের অ্যাসিস্ট্যান্ট কমিশনার তার বাবা নিজের জীবন দান করে গেছেন। আমাদের আজ বারবার করে স্মরণ করতে হবে তাঁর কথা। গুলশানের হলি আর্টিজান রেস্তোরাঁয় সন্ত্রাসীরা হামলা চালিয়েছে, শোনার সঙ্গে সঙ্গে সেখানে ছুটে গিয়েছিলেন রবিউল করিম। তাঁরা এগিয়ে যাচ্ছিলেন রেস্তোরাঁর দিকে। ঠিক ওই সময়ই সন্ত্রাসীদের ছুড়ে মারা বোমা/গুলি এসে লাগে রবিউল করিমের দেহে। রবিউল করিম নিজের পেশাগত দায়িত্ব পালন করতে গিয়ে, মানুষের নিরাপত্তা রক্ষার প্রয়াসে আত্মাহুতি দেন। আমরা প্রথম আলোর ছুটির দিনে ক্রোড়পত্রে পড়লাম এই অসাধারণ পুলিশ কর্মকর্তার সামাজিক সেবামূলক উদ্যোগের কথা। তিনি প্রতিবন্ধী শিশুদের জন্য পরিচালনা করতেন একটা স্কুল—ব্লুমস। এ ছাড়া তিনি প্রতিষ্ঠা করেছিলেন নজরুল বিদ্যাসিঁড়ি নামের আরেকটা স্কুল। ১ জুলাই হলি আর্টিজানে আত্মদান করেন পুলিশের আরেক কর্মকর্তা সালাহউদ্দিন আহমেদ খান। হলি আর্টিজানে হামলার খবর পেয়ে তিনিও ছুটে এসেছিলেন ঘটনাস্থলে। আমাদের মনে পড়বে, বারবার করে মনে পড়বে, শোলাকিয়ায় আত্মদানকারী পুলিশ সদস্যদের কথা। জহুরুল ও আনছারুল নামের দুজন পুলিশ সদস্য নিজেদের জীবন দিয়ে রক্ষা করেছেন লাখ লাখ মুসল্লির প্রাণ। সেদিন যদি ঈদের জামাতে ওই জঙ্গিরা প্রবেশ করতে পারত, তাহলে কী ভয়াবহ বিপর্যয়টাই না ঘটে যেতে পারত। আমাদের পুলিশ সদস্যরা অত্যন্ত সাহসিকতা ও প্রশংসনীয় কর্তব্যবোধের পরিচয় দিয়েছেন। নিজেদের জীবন দিয়ে তাঁরা বাঁচিয়েছেন অন্য অনেক স্বদেশবাসীকে। তাঁরা আমাদের চিরস্মরণীয় ও শ্রদ্ধার্হ। আমরা সব সময়ই স্মরণ করব হলি আর্টিজানে নিহত ইশরাত আখন্দের হাসি মুখখানি। তিনি ছিলেন অত্যন্ত ইতিবাচক এক মানুষ। ফেসবুকে তাঁর সব স্ট্যাটাস শুরু হতো—আজ আমি এত সুখী যে...এই বলে। আর্ট গ্যালারি পরিচালনা করতেন। ভালোবাসতেন চিত্রকলা। অবিন্তা নামের কুড়ি বছরের মেয়েটি আমেরিকায় পড়তেন। দেশে এসেছিলেন গ্রীষ্মের ছুটিতে। তেমনি এসেছিলেন ভারতের তারিশি জৈন। একই বয়সী। ক্যালিফোর্নিয়ার বার্কলিতে পড়তেন। যদিও পিতার কর্মসূত্রে স্কুলে পড়েছেন ঢাকায়। গ্রীষ্মের ছুটিতেই এসেছিলেন ফারাজ আইয়াজ হোসেন। কুড়ি বছরের ফারাজ আর অবিন্তা পড়তেন আটলান্টার ইমোরি বিশ্ববিদ্যালয়ে। হলি আর্টিজানে বন্ধুদের সঙ্গে খেতে গিয়ে আর ফিরলেন না ফারাজ। তাঁর ঘটনা আজ দেশে-বিদেশে মানুষের আত্মত্যাগের উজ্জ্বলতম উদাহরণ হয়ে উঠেছে। বন্ধুদের ছেড়ে চলে এসে নিজের প্রাণ বাঁচাতে চাননি ফারাজ। আর্টিজানের জল্লাদখানায় রয়ে গেছেন এবং বরণ করেছেন অনিবার্য পরিণতি—মৃত্যু। বন্ধুর জন্য বন্ধুর আত্মদানের ইতিহাসে এক অবিনশ্বর সংযোজন ফারাজ। আনন্দবাজার পত্রিকা ফারাজের মাহাত্ম্য বর্ণনা করে যে সম্পাদকীয় লিখেছে, তার শিরোনাম একেবারে যথার্থ—অতি মানবিক। আমার কবিবন্ধু তারিক সুজাত একটা কবিতা লিখেছেন গুলশান হত্যাকাণ্ডে নিহত ইতালীয় নাগরিক অন্তঃসত্ত্বা নারী সিমোনা মনটির অনাগত শিশু মাইকেলেঞ্জেলো স্মরণে। তারিক লিখেছেন: আমার প্রথম নিশ্বাস পৃথিবীর বায়ুমণ্ডল একটুও বিষাক্ত করেনি শেষনিশ্বাসই এ পৃথিবীর কাছ থেকে পাওয়া আমার প্রথম উপহার! মা, তুমিই আমার খেলাঘর, আমার স্কুল, আমার কফিন আমার চোখ ফোটেনি তবু আমি দেখেছি জল্লাদের ধারালো নখে ছিঁড়ে যাচ্ছে আমার নাভি আমার কান তৈরি হলো না তবু আমি শুনলাম স্কুলের ছুটির ঘণ্টা, ওই অচেনা শব্দ গির্জা, মন্দির আর মসজিদের মিনারে প্রতিধ্বনি তুলে ধীরে ধীরে মিলিয়ে গেল। আমার প্রথম শয্যাই আমার শেষ শয্যা মাতৃগর্ভই আমার অদেখা পৃথিবীর একমাত্র গৃহকোণ। (সূত্র: আর্টস, বিডিনিউজ ২৪. কম) এই কবিতা পড়ে আমার সমস্ত বোধ বিদীর্ণ হয়েছে। আমার মনে হয়েছে, এখনই আকাশ ভেঙে পড়বে মাথার ওপরে। তবু আমাদের ঘুরে দাঁড়াতে হবে। আমরা জানি, ১ জুলাইয়ের আগের বাংলাদেশ আর পরের বাংলাদেশ এক নয়। তবু কতগুলো ইতিবাচক বিষয়ের দিকেও আমাদের তাকাতে হবে। লেখকদের ওপরে হামলার সূত্রপাত অনেক আগে, সেই কবি শামসুর রাহমানের ওপরে হামলাচেষ্টার মধ্য দিয়ে। এটা ঘটে ১৯৯৯ সালের জানুয়ারি মাসে। এর মধ্যে বহু ঘটনা ঘটে গেছে। আমাদের আইনশৃঙ্খলা রক্ষাকারী বাহিনীর হাতে যারা ধরা পড়ছিল, তারা কেউ পুরোটা হয় জানত না, বা স্বীকার করত না। এখন ঘটনার মোটামুটি একটা পূর্ণ চিত্র দাঁড়িয়ে গেছে। ফলে পুলিশি পদক্ষেপে এ ধরনের জঙ্গিবাদীদের কবজা করা এখন সময়ের ব্যাপার মাত্র। কিন্তু আমাদের ভরসা কেবল পুলিশ বা আইনশৃঙ্খলা রক্ষাকারী বাহিনীর সক্ষমতায় বা তৎপরতায় নয়। আমাদের ভরসা মানুষে। রাজনৈতিক নেতারা যতই অর্থহীন, অর্থপূর্ণ কিংবা উদ্দেশ্যমূলক বিতর্ক করুন না কেন, দেশে আসলে জঙ্গিবাদের বিরুদ্ধে এক অপরূপ জনমত গড়ে উঠেছে। ১৬ কোটি মানুষের দেশে ১৬০০ মানুষ পাওয়া যাবে কি না সন্দেহ, যারা ধর্মের নামে মানুষ হত্যা সমর্থন করে। আমাদের আলেম-ওলামা-ইমাম সাহেবরা বলে চলেছেন, মানুষ হত্যা ধর্ম নয়, এরা ধর্মবিরোধী। পাশাপাশি সারা দেশে জঙ্গিবাদের বিরুদ্ধে প্রবল ধিক্কার, তা প্রতিরোধে প্রবল জনসচেতনতা ও কর্তব্য তাগিদ দেখা দিয়েছে। বাংলাদেশ সব সময়ই মধ্যপন্থার দেশ। এই দেশের মানুষ কখনোই মৌলবাদ, চরমপন্থা ও জঙ্গিবাদকে বিন্দুমাত্র সমর্থন দেয়নি। আজও দিচ্ছে না। অবস্থা এমন যে নিহত জঙ্গিদের মৃতদেহ তার পরিবার নিতে আগ্রহ প্রকাশ করছে না। বিদেশি প্রচারমাধ্যমেও বাংলাদেশের মানুষের আন্তরিকতা, অতিথিপরায়ণতা, শান্তিপ্রিয়তার কথাই এখন বারবার করে উঠে আসছে। অস্ট্রেলিয়ার উন্নয়ন অর্থনীতিবিদ ব্রাড ওয়ং যেমনটা বলেছেন, ঢাকা পাগলপারা সুন্দর, সন্ত্রাসবাদের কাছে এর মাথা নত করা উচিত নয়। তিনি বলেছেন, পৃথিবীর প্রত্যেক নাগরিক সন্ত্রাসবাদের বিরুদ্ধে একটা কর্তব্য করতে পারে, আর তা হলো, ভয় না পাওয়া। আমাদের কর্তব্য হবে ভয় না পাওয়া, স্বাভাবিক কাজকর্ম অব্যাহত রাখা। ওরা আমাদের ভয় দেখাতে চায়, আর আমরা যদি ভয় পাই, তাহলেই ওরা উৎসাহিত হয়, ওদের উদ্দেশ্যকে আমরা সাফল্যমণ্ডিত করি। আমাদের উচিত হবে, ভয় না পাওয়া। জঙ্গিরা হেরে যাবে যদি আপনি ভয়কে জয় করতে পারেন। ফ্রান্সের নিস শহরে জনসমাবেশের ওপরে ট্রাক তুলে দেওয়ার পরে ওখানে যে সমাবেশটা হয়েছে, তা ছিল আরও বড়। আমাদের এখানেও রমনা বটমূলে বোমা হামলার পরে পয়লা বৈশাখ সারা দেশে আরও বিপুলভাবে পালিত হয়। সেটাই আমাদের সমাধানের পথ। গতকাল ডেইলি স্টার-এ দেখলাম, গুলশানের রেস্তোরাঁগুলো খাঁ খাঁ করছে। আমরা আবেদন জানাব, আসুন, আমরা এখন বরং বেশি বেশি করে হাটে-বাজারে যাই, স্কুল-কলেজে যাই, রেস্তোরাঁ-ক্যাফেতে যাই, গিয়ে প্রমাণ করি যে সন্ত্রাসীদের উদ্দেশ্য ব্যর্থ হয়েছে। আর আমাদের নিরাপত্তা দেওয়ার দায়িত্ব যথাযথ কর্তৃপক্ষের। তাঁরা তাঁদের কর্তব্য সঠিকভাবে পালন করুন, আমরা তাঁদের সহযোগিতা করব। নিরাপত্তা–বিষয়ক বিধি মেনে চলব। তাঁদের তথ্য দেব। নিজের পরিবারকে সময় দেব, পড়শিকে জানব, সহকর্মীকে জানব। অর্থাৎ বিপুলভাবে জীবনকে আঁকড়ে ধরব, জাপটে ধরব, তুমুলভাবে বাঁচব। গাব্রিয়েল গার্সিয়া মার্কেস নোবেল পুরস্কার ভাষণে তাঁর গুরু উইলিয়াম ফকনারকে উদ্ধৃত করে বলেছিলেন, মানুষের পরাজয় মেনে নিতে আমি অস্বীকার করি। তিনি বলেছিলেন, মানুষ হারবে না, তা এ জন্য নয় যে তার ভাষা আছে, তা এ জন্য যে তার আত্মা আছে। বাঙালিও হারবে না, কারণ তার আত্মা আছে, অবিনাশী আত্মা, যা একাত্তরে হারেনি, পয়লা বৈশাখে বা আমার ভাইয়ের রক্তে রাঙানো একুশে ফেব্রুয়ারিতে যে আত্মার অবিশ্বরতার প্রমাণ আমরা বারবার করে পাই।  শোকাবহ আগস্টের দিনে বঙ্গবন্ধুর স্বদেশ প্রত্যাবর্তন দিবসের ভাষণ থেকেও আমরা সাহস নিতে পারি, ‘আমার সেলের পাশে আমার জন্য কবর খোঁড়া হয়েছে। আমি প্রস্তুত হয়েছিলাম, বলেছিলাম, আমি বাঙালি, আমি মানুষ, আমি মুসলমান, একবার মরে, দুইবার মরে না...আমার মৃত্যু এসে থাকে যদি আমি হাসতে হাসতে যাব, আমার বাঙালি জাতিকে অপমান করে যাব না, তোমাদের কাছে ক্ষমা চাইব না, এবং যাওয়ার সময় বলে যাব জয় বাংলা, স্বাধীন বাংলা, বাঙালি আমার জাতি, বাংলা আমার ভাষা, বাংলার মাটি আমার স্থান।’ আনিসুল হক: সাহিত্যিক ও সাংবাদিক।  

চেরনোবিল দুর্ঘটনা পৃথিবীর জ্বালানি বিতর্ক কোন দিকে
বাংলাদেশ রাশিয়ার সঙ্গে পরমাণু শক্তিকেন্দ্র তৈরির চুক্তি সম্পন্ন করেছে। রূপপুর পরমাণু শক্তিকেন্দ্র নামে এ প্রকল্পটি শুরু থেকেই নানা কারণে বিতর্কিত। এই প্রকল্পের পটভূমিতে আসছে চেরনোবিল পরমাণু দুর্ঘটনার কথা। ৩০ বছর আগে তৎকালীন সোভিয়েত ইউনিয়নের ইউক্রেনের চেরনোবিল দুর্ঘটনাকে এখন পর্যন্ত মানব ইতিহাসের ভয়াবহতম পরমাণু দুর্ঘটনা ধরা হয়। ২৬ এপ্রিল ১৯৮৬। চেরনোবিলের রিঅ্যাক্টর দুর্ঘটনা ঝুঁকি প্রতিরোধের সব বাঁধ ভেঙে চুরমার করে দিল। ৩০ বর্গমাইল এলাকার সাড়ে ৮ লাখ মানুষকে সরিয়ে নেওয়া হলো। কয়েক বছর ধরে ৩ থেকে ৬ লাখ লিকুইডেটর (বিকিরণ পরিষ্কারকর্মী) পাঠানো হলো চেরনোবিলে। অনেক দিন পর ২০০৬-এ আন্তর্জাতিক পারমাণবিক কমিশন সরাসরি মৃতের সংখ্যা ৯ হাজার বলে প্রকাশ করল। কিন্তু গ্রিন পিসের অনুসন্ধানে ক্যানসার এবং অন্যান্য জটিল রোগে আরও ৯৩ হাজার মানুষের মৃত্যুর খবর এসেছে। সোভিয়েত প্রেসিডেন্ট গরবাচেভ দুর্ঘটনার ১৮ দিন পর বেতার ভাষণ দিলেন। আত্মপক্ষ সমর্থন বা লুকিয়ে রাখার কোনো সুযোগ আর ছিল না। সুইডেন, ডেনমার্ক, জার্মানিসহ অন্যান্য ইউরোপীয় দেশের আকাশে-বাতাসে রঞ্জনরশ্মি বিপজ্জনক মাত্রা পেরিয়ে গেল। জার্মানির শিশুদের খেলার জায়গাগুলো থেকে টন টন বালু তুলে নিয়ে নিরাপদ এলাকায় স্তূপ করার ব্যবস্থা করা হলো। ট্রাকভর্তি নতুন বালু নিয়ে আসা হলো। লেখকের বড় ছেলে টুবিয়াস নাদিম, তার বয়স ছিল মাত্র ৬, প্রায় এক মাস খেলতে বাইরে যেতে পারেনি। এই শুধু গোটিনগেনের অভিজ্ঞতা। জার্মানির বড় বড় সব শহরে একই অবস্থা। তৎকালীন সোভিয়েত ইউনিয়নের কোন শহরের কী অবস্থা কেউ জানতে পারেনি। সম্প্রতি বার্লিনবাসী রুশ সাংবাদিক লেখিকা কাতিয়া পেত্রভস্কায়া তাঁর সদ্য প্রকাশিত বই ফিলাইস্ট এসথার–এ লিখেছেন, ‘গ্রীষ্মে শহর শিশুমুক্ত, হাসি নেই, কোনো কিন্ডারগার্টেন নেই এবং কোনো গর্ভবতী মা নেই। চারদিকে যন্ত্র দিয়ে পানি ছিটানো হচ্ছে তেজস্ক্রিয় ধুলা মুছে নিতে। বৃষ্টি হলেও যন্ত্রের পানি ছিটানো হচ্ছে।’ চেরনোবিলকে ৩০ বছর পর বলা হচ্ছে মৃত্যুকূপ। এখন ইউরোপীয় ইউনিয়ন আবার নতুন করে এখানে কংক্রিটের ছাদ বসাচ্ছে। সোভিয়েত আমলে নির্মিত ছাদ রশ্মি নির্গমন হওয়ার ঝুঁকি কমাতে পারেনি। পারমাণবিক জ্বালানি দুর্ঘটনার পর চেরনোবিল পৃথিবী পাল্টে দিয়েছে। বিজ্ঞানের ইতিহাসে এটাই সম্ভবত বড় স্বপ্নভঙ্গ। হিরোশিমার পারমাণবিক ধ্বংসলীলা ছিল সাম্রাজ্যবাদী বর্বরতা। কিন্তু চেরনোবিল বিজ্ঞান ​​ও রাষ্ট্রনীতিকে প্রশ্নবিদ্ধ করল। যে দেশের পদার্থবিদেরা অণু-পরমাণু ভেঙে পারমাণবিক মহাশক্তির উদ্ভাবন করেছিলেন, সেই জার্মানি ঘুরে দাঁড়াল। জার্মানি আর নিউক্লিয়ার শক্তি উৎপাদন করবে না—এই রকম একটা সর্বদলীয় সংসদীয় সিদ্ধান্ত নিল। জার্মানির যে গোটিনগেন শহরে ক্ল্যাসিক্যাল পদার্থবিদ্যার জন্ম বলা হয়, সেই শহরের প্রায় সব পদার্থবিদ অটো হান, হাইজেনবার্গ, মাক্স বর্‌ন ও ফন ভাইজেকার শুরু থেকেই জার্মানির পরমাণু কর্মসূচির বিরুদ্ধে অবস্থান নিয়েছেন। ১৯৫৭ সালে বিবৃতি দেন গোটিনগেনের ১৮ জন শীর্ষ পদার্থবিজ্ঞানী। এই বিবৃতি পরমাণু অস্ত্রের বিপক্ষে বিখ্যাত গোটিনগেন ম্যানিফেস্টো হিসেবে পরিচিত। তাঁরা জার্মান সরকারের গোপন পরমাণু অস্ত্র তৈরির প্রকল্পের খোলাখুলি বিপক্ষে নামলেন। ১৯৮০–র দশকে পরমাণু বর্জ্যবিরোধী আন্দোলনেও গোটিনগেনের পদার্থবিদদের অংশগ্রহণ ছিল। এই বিজ্ঞানীরা কোনো দিন ঘটা করে পারমাণবিক শক্তি উৎপাদনের পক্ষে প্রবন্ধ লেখেননি। জার্মানির ক্রিশ্চিয়ান ডেমোক্র্যাটরা অনেক দিন পর অাঙ্গেলা ম্যার্কেলের নেতৃত্বে সোশ্যাল ডেমোক্র্যাট এবং গ্রিন পার্টির পারমাণবিক শক্তিবিরোধী আইন প্রণয়নে অংশ নিয়েছে এবং সমর্থন দিয়েছে। ২০২৪ সালে জার্মানির সব পরমাণু বিদ্যুৎ​কেন্দ্র বন্ধ হয়ে যাবে। এই সিদ্ধান্ত বাধাহীন নয়। পরমাণু লবি অনেক ক্ষতিপূরণ চায়। তা ছাড়া, ওরা ধরে নিয়েছিল, জার্মানি বিকল্প শক্তির বিনিয়োগে সফল হবে না। অথচ ইতিমধ্যে বিকল্প শক্তি উৎপাদনে অনেক এগিয়েছে। নতুন পরিসংখ্যানে জানা যাচ্ছে, যেখানে পারমাণবিক শক্তি ১৪ শতাংশ, সেখানে শুধু বাতাস শক্তি, অর্থাৎ উইন্ড এনার্জি ১৩.৫ শতাংশ। জার্মানিতে পানি, সোলার ও বায়োগ্যাস মিলিয়ে বিকল্প শক্তি উৎপাদন এখন ২৪ শতাংশের কাছাকাছি। এখানে অবশ্য একটা ইউরোপীয় ব্যাপার রয়ে যাচ্ছে। প্রতিবেশী ফ্রান্স এখনো ৭০ শতাংশ পারমাণবিক শক্তি দিয়ে চলে। এদিক থেকে ইতালি ইতিমধ্যে পরমাণু জ্বালানিমুক্ত। তবে এটা বলা যায়, উন্নত পশ্চিমা রাষ্ট্রগুলো পরমাণু বিদ্যুতের ওপর নির্ভরতা কমিয়ে দেওয়ার পথে রয়েছে। ইউক্রেনের চেরনোবিল ও জাপানের ফুকুশিমার পরও পৃথিবী নীতিগত কোনো সিদ্ধান্তে পৌঁছাতে পেরেছে বলা যাবে না। এখনো যুক্তরাষ্ট্র ১০০, ফ্রান্স ৫৮, জাপান ৪৩ ও রাশিয়া ৩৫টি পরমাণু শক্তিকেন্দ্র চালিয়ে যাচ্ছে। ভুক্তভোগী ইউক্রেন চালাচ্ছে ১৫টা, অথচ জার্মানির সংখ্যা মাত্র ৮। নিউক্লিয়ার জ্বালানি শক্তি উৎপাদনের অন্যতম সমস্যা হলো, কোথায় নির্ভয়ে রাখা যাবে পারমাণবিক বর্জ্য। হাজার হাজার বছর এই বর্জ্য তেজস্ক্রিয় রশ্মি ছড়ায়। এই রশ্মি ক্যানসার রোগের কারখানা। পরমাণু দুর্ঘটনায় প্রতিবেশীরা নিরাপদ অবস্থানে থাকবে, এই যুক্তি অসার। বাতাসের কোনো পররাষ্ট্রনীতি নেই। বাতাসে গন্ধহীন এই আণবিক রশ্মির অনুপ্রবেশ ঘটলে সীমান্তরক্ষীরাও অসহায়। আজকের পরিবেশ রক্ষা আন্দোলন বিশ্বজনীন রূপ নিয়েছে। প্রায় ১৫০ বছর আগে জার্মান জীববিজ্ঞানী এর্নেস্ট হাকেল প্রথম ‘ইকোলজি’ শব্দ মুখে আনেন। আজ ‘ইকোলজি’ সবার মুখে মুখে। পরমাণু শক্তিবিহীন উন্নয়ন আজ অনেকের কাছে হয়তো গ্রহণযোগ্য নয়। তাদের সামনে সতর্কতা হয়ে আছে চেরনোবিল বিপর্যয়। চেরনোবিল শহরটা মৃত্যুকূপের স্থিরচিত্র হিসেবে এখনো আছে। দরজা–জানালা খোলা রেখে তখন অনেক পরিবার পালিয়ে গিয়েছিল। তারা আর কেউ ফিরে আসেনি। কোনো দিন ফিরে আসবেও না। মানবজাতি জ্বালানি বিতর্কে নরক গুলজার করবে; তা হয় না। সময় কম। চোখের সামনে চেরনোবিল মৃত্যুকূপ উদাহরণ। রূপপুরে পরমাণু শক্তিকেন্দ্রের পক্ষে যাঁরা, তাঁরা যেন চেরনোবিল ও ফুকুশিমার কথা মনে রাখেন। মনে রাখেন, বাংলাদেশ ছোট ও ঘনবসতিপূর্ণ দেশ। এবং এও মনে রাখেন, এ ধরনের কেন্দ্র চালানোর মতো দক্ষ লোকবল আমাদের নেই। সুজিত চৌধুরী: অর্থনীতিবিদ, সাবেক পরিবেশ উপদেষ্টা, জার্মান দূতাবাস, ঢাকা এবং বাংলাদেশ বন্ধু ফাউন্ডেশনের নির্বাহী সদস্য।

উপনিবেশ চার্চিল ও ভারতের স্বাধীনতা
ভারত স্বাধীনতার ৬৮ বছর পূর্তি করতে যাচ্ছে। এ উপলক্ষে উত্তর প্রদেশের এক ধূলিমলিন শহরের কথা স্মরণ করা যেতে পারে; ১৯৪২ সালে কিছুদিনের জন্য স্বাধীনতা ঘোষণার কারণে যে শহরটির অনেককে করুণ পরিণতি বরণ করতে হয়েছিল। চিত্তু পান্ডের নেতৃত্বে বেলিয়ার সার্বভৌম প্রজাতন্ত্র সাত দিন টিকে থাকতে পেরেছিল। এরপর ব্রিটিশ সেনা ও পুলিশ বাহিনী শহরটির নিয়ন্ত্রণ নিয়ে নেয়। তখন সেখানে ব্রিটিশরা ব্যাপক নৃশংসতা চালায়। যাঁরা তখন মারা গিয়েছিলেন বা ধর্ষিত ও প্রহৃত হয়েছিলেন, তাঁদের উত্তরসূরিরা এখনো সে স্মৃতি মনে রেখেছেন। ইংরেজ পুলিশ কর্মকর্তা ফ্লেচারের নির্দেশে প্রায় ১৩০ জন স্থানীয় স্বাধীনতাকামী নেতাকে ফাঁসিতে ঝোলানো হয়। যাঁদের ফাঁসি দেওয়া হয়নি তাঁদের গাছে উঠতে বাধ্য করা হয়, যেখানে তাঁদের বেয়নেট দিয়ে খুঁচিয়ে খুঁচিয়ে মারা হয়। আবার যাঁদের গাছে উঠতে হয়নি, তাঁদের জেলখানায় নিয়ে ঝুলিয়ে অভুক্ত অবস্থায় রাখা হয়। আর যাঁদের সঙ্গে সেটা করা হয়নি, তাঁদের জেলখানার মেঝেতে বসিয়ে জোর করে এমন চা–পাতি খাওয়ানো হয়, যার কারণে তাঁদের আমাশয় হয়ে যায়। বেলিয়ার ঘটনা আমাদের ঔপনিবেশিক শাসন সম্পর্কে কিছু ধারণা দেয়, যেখানে ভারতীয়দের মতো নিম্ন শ্রেণির মানুষেরা শ্বেত শাসকদের হাতে অবর্ণনীয় নির্যাতনের শিকার হন। এ নির্যাতনের কারণে অনেকেই মারা গেছেন, তা সে বেয়নেট মারার কারণে হোক বা বরফের ওপর বসিয়ে রাখার কারণে হোক। নাৎসিদের হাতে ইহুদিরা যে নির্যাতনের শিকার হয়েছে, তার সঙ্গে এটার তেমন তফাত নেই। কথা হচ্ছে, জার্মানির অশভিৎ​জে যা হয়েছে তার নথিপত্র আছে। আর নির্যাতন শিবিরে যাঁরা এসব করেছেন, তাঁদের অনেককেই বিচারের আওতায় আনা হয়েছে। মিত্রশক্তি বা যুদ্ধোত্তর জার্মান সরকার তা না করলেও নতুন ইসরায়েল রাষ্ট্র সেটা করেছে। বেলিয়াতে যে নির্যাতন চালানো হয়েছে, তা পুরোপুরি নথিভুক্ত করা সম্ভব হয়নি। আর পুলিশ কমিশনার ফ্লেচারের কী হয়েছিল, আজ পর্যন্ত তা কেউ জানে না। এতগুলো নিরপরাধ মানুষকে হত্যার জন্য তাঁকে কখনো জবাবদিহি করতে হয়েছে কি না, সেটাও কেউ জানে না। সাম্প্রতিক সময়ে অনেক ইতিহাসবিদের মধ্যেই এ কথা বলা ফ্যাশন হয়ে গেছে যে, ইংরেজদের ঔপনিবেশিক শাসন অতটা খারাপ ছিল না। ভারত যতটা হারিয়েছে, তার চেয়ে বেশি পেয়েছে, সেটা যেমন ইস্ট ইন্ডিয়া কোম্পানির শাসনামলে, তেমনি সরাসরি ব্রিটিশ সরকারের শাসনামলে, যদিও এই ইস্ট ইন্ডিয়া কোম্পানি ছিল একদল দস্যুর দঙ্গল, যারা ভদ্রলোক ব্যবসায়ীদের মতো সেজে থাকত। কিন্তু বাস্তবে ব্রিটিশ সরকার ও ইস্ট ইন্ডিয়া কোম্পানির শাসনামলের মধ্যে তেমন পার্থক্য দেখা যায় না, তারা উভয়েই একই রকম নির্মম ছিল। একটি ছোট উদাহরণ দিলেই তা স্পষ্ট হয়ে যাবে। এই ব্রিটিশ সরকারের প্রতিনিধিরাই মহারাজা রণজিৎ সিংয়ের ছেলে ও উত্তরাধিকারী দুলিপ সিংকে খ্রিষ্টান হতে বাধ্য করেছিল। এরপর ব্রিটিশ সরকারের লোক লর্ড ডালহৌসি লাহোরের সম্পদ লুট করার পর দুলিপ সিংকে পৌরাণিক কোহিনূর হীরা রানি ভিক্টোরিয়ার কাছে নিজে গিয়ে পৌঁছে দেওয়ার জন্য প্ররোচিত করেছিল। আজ সেই কোহিনূর হীরা ব্রিটিশ রাজতন্ত্রের তাজের একদম মাঝখানে বসানো আছে। এবার ‘গোরাদের’ শাসনের সুবিধার দিকে তাকাই। বলা হয়, ব্রিটিশরাই তো ভারতবাসীকে ইংরেজি ভাষা শিখিয়েছে, ভারতের অবকাঠামো গড়ে তুলতে সাহায্য করেছে—পাইপের মাধ্যমে পানি সরবরাহ, শহরাঞ্চলে বিদ্যুৎ ও পয়োনিষ্কাশন এবং টেলিগ্রাফ ও পোস্ট উভয় সেবারই ভিত্তি স্থাপন করে। আর এই ব্রিটিশরাই ভারতে গুরুত্বপূর্ণ ধর্মীয় ও সামাজিক সংস্কার এনেছে, যেমন সতীদাহ প্রথা উচ্ছেদ ও ১৮২৯ সালে শিশুবিবাহ নিষিদ্ধকরণ। তারা গুরুত্বপূর্ণ কিছু আইনও করেছিল, যেমন বিধবা পুনর্বিবাহ আইন, ১৮৫৬। কিন্তু ভারতীয়রা ঠিকই ভদ্রলোকের মতো আচরণ করতে পারতেন। ইস্ট ইন্ডিয়া কোম্পানি যখন বাণিজ্যের নামে ১৮ শতকে ভারতে নিয়ন্ত্রণ আরোপ করে, তখন তারা যথারীতি রাজস্বের হার তিন গুণ বাড়িয়ে দেয়, যেটা স্থানীয় কৃষকেরা দিতে বাধ্য ছিলেন। এমনকি চরম দুর্ভিক্ষের সময়ও কৃষকেরা এটা দিতে বাধ্য ছিলেন। কিন্তু স্থানীয় শাসকেরা যখন ভারত শাসন করতেন, তখন ব্যাপারটা একেবারেই ভিন্ন ছিল। তাঁরা দুর্যোগের সময় কৃষকদের রাজস্ব মওকুফ করে দিতেন। এমনকি সে সময় ভারতের হিন্দু ও মুসলমানদের মধ্যে বেশ সদ্ভাবও ছিল, যেটা পরবর্তীকালে আর থাকেনি। কিন্তু ব্রিটিশরা ভারতে সব ধরনের নৃশংসতা চালিয়েছে। তারা চায়নি বেলিয়াতে ভারতীয় পতাকা তোলা হোক। যাঁরা সে সাহস দেখিয়েছেন, ব্রিটিশরা তাঁদের গুলি করে মেরেছে। শহরের এক প্রান্ত থেকে এক মুসলিম তরুণ ভারতীয় পতাকা তুলতে চেষ্টা করলে ব্রিটিশরাজের সেনারা তাঁকে গুলি করে হত্যা করে। কিন্তু সেই তরুণের হাত থেকে পতাকাটি পড়ে যাওয়ার আগেই আরেকজন স্বেচ্ছাসেবী পতাকাটি হাতে নেয়। সেনারা সেদিন ১১ জনকে হত্যা করেছিল। তাৎপর্যপূর্ণ ব্যাপার হলো, বেলিয়ার অধিবাসীদের এই বিরুদ্ধাচরণের খবর কিন্তু ব্রিটিশ গণমাধ্যমে আসেনি। সময়টা তখন দ্বিতীয় বিশ্বযুদ্ধের শেষভাগ। তৎকালীন ব্রিটিশ প্রধানমন্ত্রী উইনস্টন চার্চিল বলেছিলেন, ব্রিটেন কখনোই ভারতীয় সাম্রাজ্য ছেড়ে দেবে না। তাঁর ধারণকৃত বক্তব্য থেকে জানা যায়, তিনি বলেছিলেন, ‘আমি ভারতীয়দের ঘৃণা করি। এরা নোংরা প্রকৃতির মানুষ, যাদের ধর্মও নোংরা।’ মহাত্মা গান্ধী সম্পর্কে তিনি আগে যা বলেছিলেন, তা শুনলেও একরকম ধাক্কা খেতে হবে, ‘এই গান্ধী বাবুকে দেখলে পিলে চমকে যায়, বিবমিষা জাগে। মিডল টেম্পলের এই আইনজীবী এখন প্রাচ্যদেশীয় ফকিরের বেশ নিয়েছেন। তিনি একদিকে নাগরিকদের আইন না মানতে প্রচারণা চালাচ্ছেন, অন্যদিকে রাজ কর্মচারীদের সঙ্গে সমশর্তের ভিত্তিতে আলোচনা করতে অর্ধনগ্ন শরীরে ভাইস রিগ্যালের প্রাসাদে আসছেন।’ চার্চিল এটা বুঝতে পারেননি যে বেলিয়া যে আগুন জ্বালিয়ে দেবে তা ভারতসহ বিভিন্ন অঞ্চলেই তাদের ঔপনিবেশিক শাসন ধ্বংস করে দেবে। কিন্তু পরিহাস এই যে, আজ ব্রিটিশ পার্লামেন্টের উল্টো দিকে একটি মর্যাদাপূর্ণ স্থানে গান্ধী ও চার্চিলের ভাস্কর্য মুখোমুখি স্থাপন করা হয়েছে। ইংরেজি থেকে অনুবাদ: প্রতীক বর্ধন। কুলদীপ নায়ার: ভারতীয় সাংবাদিক।

পদ্মা সেতু নির্মাণ বৈদেশিক মুদ্রা আয়ে অবদান রাখতে পারে
বাংলাদেশ থেকে প্রায় এক কোটি লোক প্রবাসে আছেন, যাঁদের বেশির ভাগই দেশে অর্থ পাঠান। তাঁরাই বৈদেশিক মুদ্রার রিজার্ভ তিন হাজার কোটি (৩০ বিলিয়ন) মার্কিন ডলার করেছেন। নিজ দেশে কর্মদক্ষতা অর্জন করার পর বাংলাদেশিরা বিদেশে গেলে আমাদের বৈদেশিক আয় ফিলিপিনোদের মতো আরও অনেক বেশি হতে পারত। তা ছাড়া বাংলাদেশিদের ইংরেজিতে কথা বলার দুর্বলতা ফিলিপিনো, ভারতীয় বা শ্রীলঙ্কানদের তুলনায় চোখে পড়ার মতো। বাংলাদেশি সাধারণ শ্রমিকদের ইংরেজি ও স্বাগতিক দেশের ভাষার দক্ষতা এবং কর্মদক্ষতা অর্জন ওই দেশে উড়াল দেওয়ার আগে অর্জন করলে বর্তমান আয় কমপক্ষে দ্বিগুণ করা সম্ভব। এ বিষয়ে ‘প্রবাসী-আয় যেভাবে বাড়ানো সম্ভব’ শিরোনামে ১০ এপ্রিল ২০১৫ একটি নিবন্ধ প্রথম আলোয় লিখেছিলাম। বছর তিরিশেক ধরে এই নিবন্ধকারের সুযোগ হয়েছে পূর্ব, দক্ষিণ-পূর্ব এশিয়ার কয়েকটি দেশে আন্তর্জাতিক সংস্থা এডিবি (এশিয়ান ডেভেলপমেন্ট ব্যাংক), ডব্লিউবি (ওয়ার্ল্ড ব্যাংক), জাইকা (জাপান ইন্টারন্যাশনাল কো-অপারেটিভ এজেন্সি) ও এমসিসির (মিলেনিয়াম চ্যালেঞ্জ করপোরেশন) অর্থায়নে অবকাঠামো প্রকল্পে পরামর্শক প্রকৌশলী হয়ে কাজ করার। লক্ষণীয়, ওই সব দেশে সহকর্মী হিসেবে বাংলাদেশিদের দেখা পাওয়া যায় না। তবে আফগানিস্তান ও মধ্যপ্রাচ্যে হাতে গোনা স্বল্পসংখ্যক বাংলাদেশি প্রকৌশলী কাজ করছেন। চীনের নেতৃত্বাধীন আর একটি নতুন সংস্থা এশিয়ান ইনফ্রাস্ট্রাকচার ইনভেস্টমেন্ট ব্যাংক (এআইআইবি) গত ১৬ জানুয়ারি বেইজিংয়ে আনুষ্ঠানিক যাত্রা শুরু করেছে। এই ব্যাংকটি ১০ হাজার কোটি (১০০ বিলিয়ন) মার্কিন ডলার মূলধন নিয়ে যাত্রা শুরু করেছে। বাংলাদেশসহ ৩৭টি আঞ্চলিক ও ২০টি দূরাঞ্চলের সদস্যদেশ এর অংশীদার। ব্যাংকটি এশীয়-প্রশান্ত মহাসাগরীয় অঞ্চলের অবকাঠামো নির্মাণে অর্থের জোগান দেবে। তাই বাংলাদেশি প্রকৌশলীদের জন্য আরও বেশি বৈদেশিক মুদ্রা অর্জনের সুযোগ এসেছে। বাংলাদেশি একজন দক্ষ প্রকৌশলীর পারিশ্রমিক বিদেশে কর্মরত ৩০-৪০ জন শ্রমিকের পারিশ্রমিকের সমান। কিন্তু বাংলাদেশের প্রকৌশলীদের মধ্যে খুব কমসংখ্যক আছেন, যাঁরা নিজ দেশে অবকাঠামোগত প্রকল্পে কাজ করার সুযোগ পেয়ে বিদেশি পরামর্শক হিসেবে নিজেকে তৈরি করতে পেরেছেন। তার অন্যতম কারণ বঙ্গবন্ধু সেতুসহ সীমিত কিছু প্রকল্প ছাড়া কাজের ক্ষেত্র পাওয়া যায়নি। তবে বর্তমানে নির্মাণাধীন পদ্মা সেতু এ ক্ষেত্রে বিশাল একটি সুযোগ এনে দিয়েছে। এরপর এমআরটি–৬ (মেট্রো রেল ট্রান্সপোর্ট) সহ আরও বড় বড় প্রকল্প আসছে। এসব প্রকল্পে কাজ করার মধ্য দিয়ে বাংলাদেশ অনেক দক্ষ প্রকৌশলী তৈরি করতে পারে, যাঁরা বিদেশে পরামর্শক হিসেবে কাজ করে নিজের ও দেশের জন্য অর্থ ও সম্মান দুই-ই অর্জন করতে পারবেন। তবে এসব প্রকল্পের পরামর্শক ও ঠিকাদারদের বেশির ভাগ আন্তর্জাতিক হওয়ায় বাংলাদেশের প্রকৌশলীদের সরাসরি অংশগ্রহণ তুলনামূলকভাবে কম। তাই এ দেশের বিভিন্ন সরকারি-বেসরকারি প্রতিষ্ঠানে কর্মরত নবীন-প্রবীণ প্রকৌশলী, দেশের পাঁচটি কারিগরি বিশ্ববিদ্যালয় ও অন্যান্য কারিগরি শিক্ষাঙ্গনে অধ্যয়নরত শিক্ষার্থী (দ্বিতীয়-চতুর্থ বর্ষ) এবং তাঁদের শিক্ষকদের পদ্মা সেতু থেকে বাস্তব শিক্ষা গ্রহণ করার সুযোগ দেওয়া দরকার। তাঁরা যেন ভবিষ্যতে তাঁদের জীবনবৃত্তান্তে সাড়ে তিন বিলিয়ন মার্কিন ডলার বা ২৮ হাজার কোটি টাকায় নির্মিত ৬ দশমিক ১৫ কিলোমিটার দীর্ঘ আরসিসি ও স্টিলের তৈরি দ্বিতল পদ্মা সেতু নির্মাণ থেকে শিখেছেন তা লিখতে পারেন। পদ্মা সেতু প্রকল্প এলাকায় এই শিক্ষাদানের বিশেষ ও পরিকল্পিত ব্যবস্থা থাকা দরকার। পদ্মা সেতুতে সরাসরি কর্মরত বাংলাদেশি প্রকৌশলীরা আগত শিক্ষার্থীদের প্রশিক্ষণ দেওয়ার কাজটি করবেন। সেতু নির্মাণের বিভিন্ন পর্যায়ে বিশেষ করে সেতুর সাবস্ট্রাকচার (নিচ) ও সুপারস্ট্রাকচার (ওপর) উভয় অংশের ওপর এই প্রশিক্ষণ থাকা প্রয়োজন। অর্থাৎ প্রত্যেক শিক্ষার্থী অন্তত দুবার সাইট ভিজিট করে প্রশিক্ষণ নেবেন। শুধু কাঠামোগতই নয়, নদীশাসন থেকে শুরু করে পরিবেশের ওপর প্রকল্পের প্রভাব ও ক্ষতিগ্রস্তদের পুনর্বাসন প্রক্রিয়ার বিষয়ও প্রশিক্ষণের অংশ থাকবে। পুর, পানিসম্পদ, যন্ত্র, বিদ্যুৎ, পরিবেশ, সামাজিক, অর্থনৈতিক, আইন ইত্যাদি বিষয়ের ওপর প্রশিক্ষণ দেওয়ার সুযোগ পদ্মা সেতুতে আছে। একমাত্র পুরকৌশলের মধ্যেই রিভার ব্যাংক প্রোটেকশন, হাইওয়ে, স্ট্রাকচার, ম্যাটেরিয়াল, ডিপ-ফাউন্ডেশন ইঞ্জিনিয়ারিং বিষয়ে প্রশিক্ষণ দেওয়ার সুযোগ আছে। এই ব্যবস্থায় কয়েক হাজার প্রকৌশলী ও প্রকৌশল বিভাগের ছাত্রছাত্রীদের প্রশিক্ষণ দেওয়া সম্ভব। ছাত্রছাত্রীদের ক্ষেত্রে পদ্মা সেতুর ট্রেনিং সেশনাল ক্লাস হিসেবে গণ্য হতে পারে। প্রশিক্ষণপ্রাপ্ত প্রকৌশলীরা নিজ দেশের ভবিষ্যৎ প্রকল্পগুলোতে যেমন অবদান রাখবেন, তেমনি বিদেশে কাজ করেও রেমিট্যান্স আয় করবেন। বর্তমানে আফগানিস্তান ও মধ্যপ্রাচ্যের দেশে উচ্চ পারিশ্রমিকে কাজ করা বাংলাদেশি প্রকৌশলীদের অনেকেই বঙ্গবন্ধু সেতুতে কাজ করার অভিজ্ঞতা অর্জন করেছিলেন। তাই পদ্মা সেতুর প্রশিক্ষণের ভবিষ্যৎ বেনিফিট বা সুবিধা এই সেতুর নির্মাণ খরচ সাড়ে তিন বিলিয়ন মার্কিন ডলারের চেয়েও বেশি হবে। কারণ ২৫ বছরের একজন শিক্ষার্থী আগামী অন্তত ৪০ বছর ধরে এই প্রশিক্ষণের সুবিধা উপভোগ করবেন এবং দেশের জন্য অর্থ ও সুনাম উভয়ই অর্জন করবেন। প্রকৌশলীদের সব সময় অবকাঠামো বিনির্মাণে অবদান রাখতে হয়, যা একটি দেশের উন্নয়নের মাপকাঠি বলে পরিগণিত হয়। ড. আলী আকবর মল্লিক: কাঠামো প্রকৌশলী এবং ভূমিকম্প বিশেষজ্ঞ। বাংলাদেশ আর্থকোয়েক সোসাইটির সাবেক মহাসচিব।

দুর্গত মানুষের পাশে দাঁড়ান বন্যা এবং আরও বন্যার আশঙ্কা
দেশের উত্তরাঞ্চলের ১৬টি জেলার বিপুলসংখ্যক মানুষ ইতিমধ্যে বন্যাকবলিত। এখন দেখা যাচ্ছে, উত্তরাঞ্চলের পানি কমতে শুরু করার সঙ্গে সঙ্গে মধ্যাঞ্চল প্লাবিত হতে শুরু করেছে। আবহাওয়াবিদ ও বন্যা বিশেষজ্ঞরা আশঙ্কা করছেন, আগস্টের দ্বিতীয় সপ্তাহে আরও বন্যা হতে পারে। উজানে গঙ্গা ও ব্রহ্মপুত্রের পানি একই সঙ্গে বাড়ার আশঙ্কা সত্য হলে বাংলাদেশের অর্ধেকেরও বেশি এলাকা বন্যায় প্লাবিত হবে। অর্থাৎ আমরা এক বড় ধরনের প্রাকৃতিক দুর্যোগের মুখোমুখি। সেই তুলনায় আমাদের প্রস্তুতি কেমন? ইতিমধ্যে বন্যাকবলিত মানুষের জন্য কী করা হয়েছে? দুর্যোগ ব্যবস্থাপনা ও ত্রাণমন্ত্রী বলেছেন, আক্রান্ত এলাকায় ত্রাণের অভাব নেই। তিনি হিসাব দিয়েছেন, ৫ থেকে ২৯ জুলাই পর্যন্ত ১৩ হাজার মেট্রিক টন চাল পাঠানো হয়েছে। মন্ত্রীর হিসাবেই ১৬ জেলার ক্ষতিগ্রস্ত মানুষের সংখ্যা প্রায় ১৫ লাখ। প্রায় ১০ হাজার ঘরবাড়ি সম্পূর্ণভাবে এবং ১২ হাজারের বেশি আংশিকভাবে ক্ষতিগ্রস্ত হয়েছে। সে তুলনায় আশ্রয়কেন্দ্রগুলোতে স্থান পাওয়া মানুষের সংখ্যা নগণ্য: মাত্র হাজার সাতেক। অজস্র মানুষ খোলা আকাশের নিচে দিনাতিপাত করছে। এসব মানুষের জন্য শুধু চালই যথেষ্ট নয়। বিশুদ্ধ খাওয়ার পানি, শিশুখাদ্য, ওরস্যালাইনসহ জরুরি ওষুধপথ্যে প্রয়োজন আছে। লক্ষ করা প্রয়োজন, বন্যায় ইতিমধ্যে সরকারি হিসাবে ১৪ জন মানুষের মৃত্যু ঘটেছে। আর একজন মানুষেরও যেন মৃত্যু না হয়। সরকারি ত্রাণসামগ্রী সুষ্ঠুভাবে বিতরণ করা জরুরি; এ ক্ষেত্রে অব্যবস্থাপনা, গাফিলতি, অনিয়মের অভিযোগ পাওয়া গেলে তাৎক্ষণিক পদক্ষেপ নিতে হবে। বন্যাকবলিত এলাকাগুলোতে পানিবাহিত রোগের প্রকোপ দেখা দিতে পারে। পর্যাপ্ত ওষুধপথ্য, পানি বিশুদ্ধকরণ ট্যাবলেট সরবরাহ নিশ্চিত করা দরকার। বন্যাকবলিত মানুষের সাহায্যার্থে সামাজিক উদ্যোগ দৃশ্যত অনুপস্থিত। বেসরকারি উদ্যোগে বিভিন্ন রাজনৈতিক দল, সামাজিক-সাংস্কৃতিক সংগঠনের পক্ষ থেকে বন্যাত্রাণের যে সংস্কৃতি কিছুকাল আগেও ছিল, তা যেন বিলুপ্ত হতে চলেছে। বিপুলসংখ্যক দুর্গত মানুষের দুঃখকষ্টের প্রতি সামাজিক সংবেদনশীলতার এমন অভাব সত্যিই দুঃখজনক। এখন আমাদের সবার কর্তব্য বন্যাদুর্গত মানুষগুলোর প্রতি সাহায্য-সহযোগিতার হাত বাড়িয়ে দেওয়া।  

ঠগ বাছতে গাঁ উজাড় করে দেওয়া যাবে না ব্যাচেলরদের বাসাভাড়া সংকট
রাজধানীতে অবিবাহিত অথবা একা থাকা মানুষের জন্য বাসাভাড়া আগেও কঠিন ছিল। জঙ্গি হামলার ঘটনার পর তা আরও কঠিন হয়ে পড়েছে। গত বৃহস্পতিবারের প্রথম আলোয় ঢাকার ব্যাচেলরদের এই ভোগান্তি নিয়ে প্রতিবেদন প্রকাশিত হয়েছে। সমস্যাটি হয়ে দাঁড়িয়েছে ঠগ বাছতে গাঁ উজাড় করে দেওয়ার মতো। কোনো কোনো মেসে জঙ্গি আস্তানা থাকা মানে সব মেসই জঙ্গি উপদ্রুত নয়। তরুণদের মধ্যে কয়েকজন জঙ্গিবাদী হয়ে যাওয়ার মানে এই নয় যে, সব তরুণই সন্দেহভাজন। কিন্তু মোটামুটি সেই মানসিকতা থেকেই ব্যাচেলরদের বাসা ভাড়া দিতে মালিকেরা অনিচ্ছুক থাকেন। এ বিষয়ে রবীন্দ্রনাথ ঠাকুরের ‘জুতা আবিষ্কার’ কবিতার রূপকটা প্রাসঙ্গিক: পায়ে ধুলা লাগা এড়াতে সমগ্র রাস্তাটাকে চামড়া দিয়ে মুড়ে দেওয়ার চাইতে পায়ে জুতা পরাই বুদ্ধিমানের কাজ। বাসা ভাড়া দেওয়ার ক্ষেত্রে নাম-পরিচয় বিষয়ে নিশ্চিত থাকা, ভবনের পরিবেশ সুস্থ রাখাই যেখানে করণীয়, সেখানে বাসভবন ব্যাচেলরমুক্ত করার চিন্তা মাথাব্যথার জন্য মাথা কেটে ফেলার শামিল। আমাদের জনসংখ্যার বড় একটি অংশই তরুণ। রাজধানীর জনমিতির দিকে তাকালেও তরুণ-তরুণীর মুখই বেশি চোখে পড়বে। তাঁরা ছাত্রছাত্রী, পেশাজীবী এবং উৎপাদন ও সেবা খাতের প্রধান চালিকাশক্তি। গুটি কয়েক বিভ্রান্ত তরুণের জন্য এই জনসম্পদকে অবহেলা ও অপমানের মধ্যে রাখা ন্যায়সংগত নয়। দিনকে দিন বাড়তে থাকা ব্যাচেলর-আবাসন সমস্যার দিকে সরকার ও নগর কর্তৃপক্ষেরও নজর দেওয়া প্রয়োজন। অভিযোগ রয়েছে, রাজধানী ও দেশজুড়ে ব্লক রেইড ও গণতল্লাশির সময় ব্যাচেলর ও তরুণদের বিভিন্ন রকম হয়রানির শিকার হতে হচ্ছে। মনে রাখতে হবে, বিপুলসংখ্যক তরুণের সহযোগিতা ছাড়া জঙ্গিবাদের প্রকোপ মোকাবিলা করা কঠিন। সব দিক বিবেচনায় রেখেই জঙ্গিবাদ মোকাবিলার পথ খুঁজতে হবে। আমরা ভাড়াযোগ্য বাসার মালিক ও পুলিশ কর্তৃপক্ষের সুবিবেচনা ও সহৃদয়তা আশা করি।

চিঠিপত্র অবৈধ পার্কিং
যানজট ঢাকা নগরের একটি প্রধান সমস্যা। আর এ সমস্যার প্রধান কারণ হলো অবৈধ পার্কিং। রাজধানী ঢাকাসহ দেশের বিভিন্ন জায়গায় বা রাজপথে অবৈধ গাড়ি পার্কিংয়ের কারণে দুঃসহ যানজট সৃষ্টি হচ্ছে। পরিকল্পিত পার্কিং ব্যবস্থা গড়ে না ওঠায় নগরবাসী ব্যস্ত সময়েও রাস্তা দখল করে গাড়ি পার্কিং করে। এতে যানজট দিন দিন আরও তীব্র হচ্ছে। নগর বিশেষজ্ঞরা বলেছেন, দেশের যানজট নিরসনে গুরুত্বপূর্ণ এলাকায় পরিকল্পিত পার্কিং ব্যবস্থা গড়ে তোলার বিকল্প নেই। অবৈধ পার্কিংয়ের সঙ্গে পুলিশ ও রাজনৈতিক সুবিধাভোগীর স্বার্থের সম্পর্ক থাকায় এটা বন্ধ করা যাচ্ছে না। দেশের যেসব জায়গায় পার্কিং স্পেস গড়ে উঠেছে, সেগুলোও তাদের কারণে কার্যকর করা যাচ্ছে না। মনে হতে পারে, দেশের অধিকাংশ শহরের পথই গাড়ি চলার রাস্তা নয়, পার্কিং জোন। দেশের বড় সড়ক থেকে অলিগলি সবখানেই কমবেশি একই দৃশ্য। আর যানজটের আরেকটি কারণ হলো, রাস্তার মাঝে অবৈধ সিএনজি অটোরিকশা স্ট্যান্ড। এর কারণে দেশে প্রায় শহরে রাস্তার দুই পাশেই সিএনজি অটোরিকশা দাঁড় করিয়ে রাখা হয়, ফলে রাস্তা ছোট হয়ে আসে, আর এ জন্য তৈরি হয় যানজট। আর পথচারীদের পড়তে হয় ভোগান্তিতে। তাই অবৈধ পার্কিং বন্ধে সংশ্লিষ্ট কর্তৃপক্ষের দৃষ্টি আকর্ষণ করছি। মো. মিজানুর রহমান মৌলভীবাজার।

চিঠিপত্র বন্যাকে গুরুত্ব দিন
বাংলাদেশ একটি নদীমাতৃক দেশ। বর্ষাকালে বৃষ্টির প্রভাবে বাংলাদেশের নিম্নাঞ্চলগুলো তলিয়ে যায়। অতিরিক্ত বৃষ্টির ফলে বন্যার মতো দুর্যোগও হয়, যে দুর্যোগে ইতিমধ্যে বাংলাদেশ নিমজ্জিত হয়েছে। দেশের উত্তরাঞ্চলসহ অনেক জেলায় অনবরত বৃষ্টির কারণে বন্যার সৃষ্টি হয়েছে। ঘরবাড়ি তলিয়ে গেছে। নদীর বড় বড় বাঁধ ভেঙে ফসলি জমি নষ্ট হয়েছে। অসংখ্য পশুপাখির মৃতদেহ নদীতে ভেসে বেড়াচ্ছে। অসহায়ত্বের জীবন যাপন করছে লাখ লাখ পানিবন্দী মানুষ। ত্রাণ ও সাহায্যের জন্য তঁারা হাহাকার করছেন। এ অবস্থায় তাঁদের পাশে কেউ নেই। কারণ একটাই—জঙ্গিবাদ। জঙ্গি ইস্যুতে বানভাসিরা এখন তুচ্ছ। আসুন, জঙ্গিদের পাশাপাশি বন্যার্তদের দিকে একটু নজর দিই। পানিবন্দী মানুষের খোঁজখবর ও তঁাদের সাহায্যে এগিয়ে আসা সরকারের দায়িত্ব। সরকারের কাছে অনুরোধ, দয়া করে এখনই যথাযথ গুরুত্ব দিয়ে বন্যা মোকাবিলা করুন। তা না হলে পরিস্থিতির আরও অবনতি হতে পারে। মো. আজিনুর রহমান নীলফামারী। 

আপনার রাশিফল
আজ ১ আগস্ট। আজকের এই তারিখে জন্মগ্রহণ করায় পাশ্চাত্যমতে আপনি সিংহ রাশির জাতক বা জাতিকা। আপনার জন্য গুরুত্বপূর্ণ সংখ্যা ১। গুরুত্বপূর্ণ দিন রোববার। শুভ রং—লাল, চকলেট, ফিরোজা। শুভ রত্ন—রুবি, ক্যাটস আই। বিশিষ্ট ব্যক্তিত্ব—অভিনেত্রী মিনা কুমারী, অরুণা বিশ্বাস, চিত্রশিল্পী ও গায়িকা সুমনা হক। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ—২০ এপ্রিল) দিনটি শুরু হতে পারে প্রিয়জনের কাছ থেকে পাওয়া সুখবর দিয়ে। সৃজনশীল পেশায় আপনার সুনাম ছড়িয়ে পড়তে পারে। প্রেমের ব্যাপারে ইতিবাচক সাড়া পাবেন। রাজনীতি থেকে দূরে থাকুন। বৃষ (২১ এপ্রিল—২১ মে) ব্যবসায়ে ঝুঁকি গ্রহণ করে লাভবান হতে পারেন। উচিত হচ্ছে না জেনেও কেউ কেউ পরকীয়ায় জড়িয়ে পড়তে পারেন। সামাজিক কর্মকাণ্ডের জন্য প্রশংসিত হবেন। রাজনৈতিক কর্মকাণ্ড থেকে দূরে থাকুন। মিথুন (২২ মে—২১ জুন) বিদেশযাত্রায় প্রবাসী আত্মীয়ের সহায়তা পেতে পারেন। যেকোনো চুক্তি সম্পাদনের জন্য দিনটি শুভ। মামলা-মোকদ্দমার রায় আপনার অনুকূলে যেতে পারে। দূরের যাত্রায় সতর্ক থাকুন। কর্কট (২২ জুন—২২ জুলাই) ব্যবসায়ে ঝুঁকি গ্রহণ করে লাভবান হতে পারেন। কর্মস্থলে কারও সহযোগিতায় বড় ধরনের সাফল্য অর্জিত হতে পারে। আজ কারও কাছ থেকে প্রেমের প্রস্তাব পেতে পারেন। তীর্থভ্রমণ শুভ। সিংহ (২৩ জুলাই—২৩ আগস্ট) বেকারদের কারও কারও জন্য দিনটি সাফল্যের বার্তা বয়ে আনতে পারে। সৃজনশীল কাজের স্বীকৃতি পাবেন। পারিবারিক দ্বন্দ্বের অবসান হতে পারে। প্রেমিক-প্রেমিকার জন্য দিনটি বিশেষ শুভ। কন্যা (২৪ আগস্ট—২৩ সেপ্টেম্বর) বেকারদের কেউ কেউ আজ নতুন কাজের সন্ধান পাবেন। যৌথ বিনিয়োগ শুভ। পরিবারের কারও অসুস্থতা আপনার সার্বিক কর্মকাণ্ডে বিরূপ প্রভাব ফেলতে পারে। প্রেমে সাফল্যের দেখা পাবেন। তুলা (২৪ সেপ্টেম্বর—২৩ অক্টোবর) শিক্ষা কিংবা গবেষণার জন্য সম্মাননা পেতে পারেন। আপনি একজন সংগীতশিল্পী হয়ে থাকলে আজ কোনো নতুন অনুষ্ঠানের চন্য চুক্তিবদ্ধ হতে পারেন। প্রেমে সাফল্যের দেখা পাবেন। স্বাস্থ্য ভালো যাবে। বৃশ্চিক (২৪ অক্টোবর—২২ নভেম্বর) ব্যবসায়িক ভ্রমণ ফলপ্রসূ হতে পারে। পরিবারের বয়স্ক কারও রোগমুক্তি ঘটতে পারে। মামলা-মোকদ্দমা থেকে দূরে থাকুন। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। দূরের যাত্রা শুভ। ধনু (২৩ নভেম্বর—২১ ডিসেম্বর) শিক্ষার্থীদের কারও কারও বিদেশে অধ্যয়নের প্রক্রিয়া চূড়ান্ত হতে পারে। আপনি একজন অভিনয়শিল্পী হয়ে থাকলে আজ নতুন কোনো অভিনয়ের প্রস্তাব পেতে পারেন। প্রেমে সাফল্যের দেখা পাবেন। মকর (২২ ডিসেম্বর—২০ জানুয়ারি) বেকারদের কারও কারও কর্মসংস্থানের সম্ভাবনা আছে। আজ কারও প্রেমের আহ্বানে সাড়া দিতে হতে পারে। জমিজমাসংক্রান্ত বিরোধের নিষ্পত্তি হতে পারে। সৃজনশীল কাজের স্বীকৃতি পাবেন। কুম্ভ (২১ জানুয়ারি—১৮ ফেব্রুয়ারি) বেকারদের কেউ কেউ আজ নতুন কাজের সন্ধান পেতে পারেন। যেকোনো চুক্তি সম্পাদনের জন্য দিনটি শুভ। আপনার প্রেমিক মন আজ তার ঠিকানা খুঁজে পাবে। রাজনৈতিক শোভাযাত্রা এড়িয়ে চলুন। মীন (১৯ ফেব্রুয়ারি—২০ মার্চ) কর্মস্থলে আপনার ওপর বসের সুনজর পড়তে পারে। পারিবারিক দ্বন্দ্বের অবসান হবে। ফেসবুকে কারও দেওয়া তথ্য আপনার প্রেমিক মনকে উসকে দিতে পারে। যাবতীয় কেনাকাটা শুভ।

এমসিসিআইয়ের সেমিনার পরিবেশবান্ধব শিল্পায়নে প্রণোদনা থাকতে হবে
শিল্পায়ন বাড়ার সঙ্গে সঙ্গে বাংলাদেশে পরিবেশদূষণের ঝুঁকি বাড়ছে। বাংলাদেশকে নিজের স্বার্থেই পরিবেশবান্ধব শিল্পায়ন নিশ্চিত করতে হবে। এ জন্য যেসব উদ্যোক্তা পরিবেশবান্ধব কারখানা তৈরি করবেন, তাঁদের করছাড় ও অন্যান্য প্রণোদনা দিতে হবে। ‘বাংলাদেশে পরিবেশবান্ধব শিল্পায়ন নীতি: সম্ভাবনা ও চ্যালেঞ্জ’ শীর্ষক এক সেমিনারে গবেষক ও শিল্পমালিকেরা এসব কথা বলেন। মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই) গতকাল রোববার মতিঝিলের চেম্বার ভবনে এ সেমিনারের আয়োজন করে। এতে প্রধান অতিথি ছিলেন অর্থমন্ত্রী আবুল মাল আবদুল মুহিত। অনুষ্ঠানে তিনি ব্যবসায়ীদের দাবি-দাওয়া নিয়ে বিশেষ কোনো কথা বলেননি। অনুষ্ঠান শেষে তিনি সাংবাদিকদের বলেন, সরকার বর্জ্য পরিশোধনাগারের দায়িত্ব নিলে সহজ সমাধান হয়। তবে সরকারের এ সহায়তা পাওয়ার জন্য বেসরকারি খাতকে আরও রাজস্বের জোগান দিতে হবে। বর্তমান রাজস্ব দিয়ে হবে না। অনুষ্ঠানটি সঞ্চালনা করেন এমসিসিআইয়ের সভাপতি সৈয়দ নাসিম মঞ্জুর। তিনি এমসিসিআইয়ের পক্ষ থেকে পরিবেশবান্ধব শিল্পায়নের জন্য তহবিল জোগান দিতে আলাদা সংস্থা গঠনের পরামর্শ দেন, যারা ‘ওয়ান স্টপ সার্ভিস’–এর মাধ্যমে কম সুদে দীর্ঘমেয়াদি ঋণ দেবে। নাসিম মঞ্জুর বলেন, ব্যবসার বৈশ্বিক শৃঙ্খলে সামাজিক ও পরিবেশগত মান রক্ষা এখন বাস্তবতা হয়ে দাঁড়িয়েছে। বৈশ্বিকভাবে বিভিন্ন মান ও নিয়ন্ত্রণকাঠামো ঠিক হয়েছে। এসব না মানলে শিল্পপ্রতিষ্ঠান বৈশ্বিক সরবরাহব্যবস্থা থেকে ছিটকে পড়বে, এমনকি তা বুঝে ওঠার আগেই। পরিবেশগত মানকাঠামোর পরিবর্তনকে গোলপোস্টের সঙ্গে তুলনা করে এমসিসিআইয়ের সভাপতি বলেন, গোলপোস্ট নিয়মিত পরিবর্তন হচ্ছে। অনেক উন্নয়নশীল দেশের মতো বাংলাদেশও এ ক্ষেত্রে পুরোপুরি প্রস্তুত নয়। কীভাবে এবং কোথায় গোল করতে হবে, তা-ও এখনো জানা বাকি। এসিআইয়ের চেয়ারম্যান ও এমসিসিআইয়ের সাবেক সভাপতি এম আনিস উদ দৌলা বর্জ্য বাইরে ফেলার হার শূন্যে নামিয়ে আনার নীতি নেওয়ার পরামর্শ দেন। তিনি বলেন, কারখানাগুলোর জন্য সমন্বিত বর্জ্য পরিশোধনাগার থাকতে হবে। এগুলো সাশ্রয়ী হতে হবে এবং সরকারের এখানে ভর্তুকি দিতে হবে। অনুষ্ঠানে দুটি উপস্থাপনা তুলে ধরেন সেন্টার ফর পলিসি ডায়ালগের (সিপিডি) গবেষণা পরিচালক ফাহমিদা খাতুন ও ঢাকা বিশ্ববিদ্যালয়ের উন্নয়ন অধ্যয়ন বিভাগের শিক্ষক এম আবু ইউসুফ। ‘বাংলাদেশে পরিবেশবান্ধব শিল্পনীতির কৌশল’ শীর্ষক উপস্থাপনায় ফাহমিদা খাতুন বলেন, জ্বালানি ব্যবহারের কারণে ১৯৭১ সালে বাংলাদেশের কার্বন নিঃসরণের পরিমাণ ছিল বছরে ২৯ লাখ টন। ২০১৩ সালে তা ৫ কোটি ৯৬ লাখ টনে দাঁড়িয়েছে। পরিবেশবান্ধব শিল্পায়নের সুবিধাগুলোও উল্লেখ করেন ফাহমিদা। তিনি জানান, কারখানা পরিবেশবান্ধব হলে কাঁচামালের পেছনে খরচ কমে, ব্র্যান্ডের স্বীকৃতি মেলে, প্রতিযোগিতায় এগিয়ে থাকা যায়। অনুষ্ঠানে দ্য এশিয়া ফাউন্ডেশনের সহায়তায় পোশাক খাতে পরিবেশবান্ধব কারখানার ওপর তৈরি একটি গবেষণার ফলাফল তুলে ধরে আবু ইউসুফ বলেন, পরিবেশবান্ধব কারখানা করতে সাধারণ কারখানার চেয়ে ১০ থেকে ২০ শতাংশ বেশি খরচ হয়। পরিবেশবান্ধব শিল্পকে প্রণোদনা দেওয়ার জন্য সরকারের কোনো কৌশলগত পরিকল্পনা নেই, সরঞ্জাম আমদানিতে কোনো শুল্কছাড় নেই। বাংলাদেশ ব্যাংক যে পুনঃঅর্থায়ন তহবিলটি করেছে, তা যথেষ্ট নয়। প্রবন্ধ দুটির ওপর আলোচনা করতে গিয়ে এনভয় গ্রুপের চেয়ারম্যান কুতুবউদ্দিন আহমেদ নিজেদের একটি ডেনিম কারখানা পরিবেশবান্ধব স্বীকৃতি পেয়েছে উল্লেখ করে বলেন, এ জন্য তাঁদের ১০ লাখ ডলারেরও (৮০ কোটি) বেশি খরচ হয়েছে। তবে এ জন্য এখনই পোশাকের ভালো দাম মিলছে না। তিনি বলেন, ‘আমরা আশা করি ক্রেতারা বিষয়টি বুঝতে পেরে ভবিষ্যতে ভালো দাম দেবে।’ বে ফুটওয়্যারের ব্যবস্থাপনা পরিচালক জিয়াউর রহমান বলেন, কারখানাকে পরিবেশবান্ধব করতে হচ্ছে। এটা বাড়তি দাম পাওয়ার জন্য নয়, বরং ক্রেতাদের শর্তের কারণে। অনুষ্ঠানে শিল্পসচিব মোশাররফ হোসেন ভূঁইয়া, ইন্ডাস্ট্রিয়াল অ্যান্ড ইনফ্রাস্ট্রাকচার ডেভেলপমেন্ট ফিন্যান্স কোম্পানির চেয়ারম্যান মতিউল ইসলাম, বাংলাদেশ সেন্টার ফর অ্যাডভান্স স্টাডিজের নির্বাহী পরিচালক আতিক রহমান, বাংলাদেশ ব্যাংকের মহাব্যবস্থাপক মনোজ কুমার বিশ্বাস, রহিমআফরোজ রিনিউবেল এনার্জির ব্যবস্থাপনা পরিচালক মুনাওয়ার মিসবাহ মইন, মিউচুয়াল ট্রাস্ট ব্যাংকের উপব্যবস্থাপনা পরিচালক জাকির হোসেন প্রমুখ বক্তব্য দেন।

‘ই–কমার্স আমাদের ভবিষ্যৎ’
ই-কমার্স আমাদের ভবিষ্যৎ এবং ই-কমার্সের আগে দরকার ই-ব্যাংকিং। কিন্তু এ বিষয়ে কোনো বই ছিল না দেশে। ই-ব্যাংকিং অ্যান্ড ই-কমার্স বইটি সেই অভাব পূরণ করেছে। এটিই এ বিষয়ে বাংলাদেশে একমাত্র পূর্ণাঙ্গ বই। বইটি কলেজ-বিশ্ববিদ্যালয় পর্যায়ে পাঠ্য হওয়ার যোগ্য। ঢাকা বিশ্ববিদ্যালয়ের বাণিজ্য অনুষদের ডিন এবং ব্যাংকিং ও ইনস্যুরেন্স বিভাগের অধ্যাপক শিবলী রুবাইয়াত-উল-ইসলাম রচিত বইটির মোড়ক উন্মোচন অনুষ্ঠানে বক্তারা এসব কথা বলেছেন। গতকাল রোববার বিশ্ববিদ্যালয়ের আবদুল্লাহ ফারুক সম্মেলনকক্ষে প্রধান অতিথি হিসেবে বইটির মোড়ক উন্মোচন করেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। বাংলাদেশ ব্যাংকের সাবেক গভর্নর আতিউর রহমান এতে বিশেষ অতিথি ছিলেন। আ আ ম স আরেফিন সিদ্দিক বলেন, সময় বাঁচাতে ই-ব্যাংকিং ও ই-কর্মাসের বিকল্প নেই। এই বইয়ে ই-ব্যাংকিং ও ই-কমার্স নিয়ে বিশদ কিছু বলা আছে এবং এটি নিশ্চিতভাবেই শিক্ষার্থীদের সহায়তা করবে। সাবেক গভর্নর আতিউর রহমান বলেন, বিশ্বের সঙ্গে তাল মিলিয়ে ব্যাংক খাতের আধুনিকায়ন ও স্বয়ংক্রিয়তা দরকার। ই-ব্যাংকিং আমাদের জন্য ব্যাংকিং সেবায় নতুন উপযোগিতা আনলেও এই ফাঁকে নতুন নতুন চ্যালেঞ্জও এসেছে বলে মনে করেন তিনি। লিখিত বক্তব্য পাঠ করার আগমুহূর্তে আতিউর বলেন, ‘কথা বলে আমি ঝুঁকি নিতে চাই না। তাই যা বলার লিখে এনেছি। দীর্ঘদিন পর প্রকাশ্যে কথা বলছি। সব ঠিকঠাক থাকলে আর দুই দিন পর (৩ আগস্ট) সবার সঙ্গে কথা বলে বাংলাদেশ ব্যাংক থেকে বিদায় নিতাম, তবে তা তো আর হয়নি।’ বিশ্ববিদ্যালয় মঞ্জুরি কমিশনের সাবেক চেয়ারম্যান অধ্যাপক এ কে আজাদ চৌধুরী বলেন, ‘ই-ব্যাংকিং ও ই-কমার্স আমাদের ভবিষ্যৎ। তাই এ বিষয়ে প্রত্যেকের ধারণা থাকা উচিত। আমার মতে, এ বইটি পড়ে প্রত্যেকের উচিত বিষয়টি সম্পর্কে জানা। এটি পাঠ্য হওয়ার যোগ্য।’ মেট্রোপলিটন চেম্বার অব কমার্স অ্যান্ড ইন্ডাস্ট্রির সাবেক সভাপতি আনিস উদ দৌলা বলেন, ‘ই-কমার্স আমাদের ভবিষ্যৎ। বইটি যত দূর পড়েছি, বিশ্ববিদ্যালয় পর্যায়ে তা পড়ানোর যোগ্য।’ অনুষ্ঠানে আতিউর রহমানের প্রশংসা করেন সাউথইস্ট ব্যাংকের ব্যবস্থাপনা পরিচালক সহিদ হোসেন। তিনি বলেন, ‘আতিউর রহমানের অবদান এক কথায় বলে শেষ করা যাবে না, হাজার হাজার কথা বলতে হবে। তাঁর অভাব পদে পদে অনুভব করছি।’ র্যা পিড অ্যাকশন ব্যাটালিয়নের মহাপরিচালক বেনজীর আহমেদ বলেন, ‘বাংলাদেশের মতো জনবহুল একটি দেশের জন্য ই-ব্যাংকিং ও ই-কমার্স অত্যন্ত গুরুত্বপূর্ণ। আমি মনে করি আগামী দিনে ই-ব্যাংকিং ও ই-কমার্স ক্ষেত্রে নিরাপত্তা নিশ্চিতে বইটি ভূমিকা রাখবে।’ নিজের বই সম্পর্কে শিবলী রুবাইয়াত-উল-ইসলাম বলেন, দীর্ঘদিন ধরে ব্যাংকিং ও ইনস্যুরেন্স বিভাগের শিক্ষার্থীদের পড়াতে গিয়ে তিনি উপলব্ধি করছিলেন, ই-ব্যাংকিং ও ই-কমার্স নিয়ে এককভাবে ভালো মানের কোনো বই নেই দেশে। এই শূন্যতাই তাঁকে বইটি লিখতে উদ্বুদ্ধ করেছে। আট বছর চেষ্টা করে লেখা এ বই শিক্ষার্থীদের পাঠ্য হবে বলে লেখক নিজেও আশাবাদী। বইয়ের প্রকাশক ‘ঢাকা প্রকাশ’।

এক মাস পর ডিএসইতে ৫০০ কোটি টাকার বেশি লেনদেন
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) প্রায় এক মাস পর লেনদেন আবারও ৫০০ কোটি টাকা ছাড়িয়েছে। সপ্তাহের প্রথম কার্যদিবসে গতকাল রোববার ডিএসইতে ৫০৩ কোটি টাকা লেনদেন হয়। এর আগে সর্বশেষ গত ২৯ জুন ঢাকার বাজারে ৫৮৬ কোটি টাকার লেনদেন হয়েছিল। তবে অপর শেয়ারবাজার চট্টগ্রাম স্টক এক্সচেঞ্জে (সিএসই) লেনদেন ও সূচক উভয়ই কমেছে। লেনদেন বাড়লেও সূচক কমেছে ঢাকার বাজারেও। ডিএসইর প্রধান সূচক ডিএসইএক্স রোববার প্রায় ১৩ পয়েন্ট কমে দাঁড়িয়েছে ৪ হাজার ৫২৫ পয়েন্টে। চট্টগ্রামের বাজারের সার্বিক সূচকটি ৪৬ পয়েন্ট কমে দাঁড়িয়েছে ১৩ হাজার ৯১৭ পয়েন্টে। ডিএসইর ওয়েবসাইটের তথ্য অনুযায়ী, গতকাল ঢাকার বাজারে লেনদেন ৫০০ কোটি টাকা ছাড়িয়ে যাওয়ার পেছনে বড় ভূমিকা রেখেছে ব্লক মার্কেটে ইসলামী ব্যাংকের বিপুল লেনদেন। এদিন ব্লক মার্কেটে ১০৪ কোটি টাকায় কোম্পানিটির প্রায় সোয়া তিন কোটি শেয়ারের হাতবদল হয়। সাধারণত ব্লক মার্কেটে শেয়ার লেনদেনের ক্ষেত্রে ক্রেতা ও বিক্রেতা আগের নির্ধারিত করা থাকে। এমনকি দরদামও ঠিক করা থাকে। ব্লক মার্কেটে গতকাল ইসলামী ব্যাংকের প্রতিটি শেয়ার লেনদেন হয়েছে ৩২ টাকায়। ঢাকার বাজারে গতকাল ৩২৫টি কোম্পানি ও মিউচুয়াল ফান্ডের লেনদেন হয়। এর মধ্যে ১৭৬টিরই দাম আগের দিনের চেয়ে কমেছে, বেড়েছে ১০১টির আর অপরিবর্তিত ছিল ৪৮টির দাম। সিএসইতে এদিন ২৫২টি প্রতিষ্ঠানের শেয়ার ও মিউচুয়াল ফান্ডের লেনদেন হয়। এর মধ্যে ১৫৭টিরই দাম কমেছে, বেড়েছে ৬৮টির আর অপরিবর্তিত ছিল ২৭টির দাম। দিন শেষে সিএসইতে লেনদেনের পরিমাণ ছিল প্রায় ২৪ কোটি টাকা, যা আগের কার্যদিবসের চেয়ে ১৮ কোটি টাকা কম।

গ্রাহকদের বিকল্প সেবা নেওয়ার পরামর্শ দিল বিটিআরসি বন্ধ হয়ে যাচ্ছে সিটিসেল
দেশের সবচেয়ে পুরোনো ও প্রথম মুঠোফোন অপারেটর প্যাসিফিক বাংলাদেশ টেলিকম (সিটিসেল) বন্ধ হয়ে যাচ্ছে। প্রায় ৫০০ কোটি টাকা বকেয়া পরিশোধ করতে না পারায় বাংলাদেশ টেলিযোগাযোগ নিয়ন্ত্রণ কমিশন (বিটিআরসি) সিটিসেলের কার্যক্রম বন্ধ করে দেওয়ার সিদ্ধান্ত নিয়েছে। বিষয়টি নিশ্চিত করে বিটিআরসির চেয়ারম্যান শাহজাহান মাহমুদ গতকাল রোববার প্রথম আলোকে বলেন, বকেয়া পরিশোধে সিটিসেলকে বারবার সময় দেওয়ার পরও তারা বকেয়া পরিশোধ করেনি। তাই সিটিসেলের তরঙ্গ ও টাওয়ার ব্যবহার সুবিধা বাতিলের সিদ্ধান্ত নেওয়া হয়েছে। বিটিআরসির চেয়ারম্যান আরও জানান, বিটিআরসির লাইসেন্সপ্রাপ্ত যেকোনো প্রতিষ্ঠানের বকেয়া থাকলেই তাদের বিরুদ্ধে এমন ব্যবস্থা নেওয়া হবে। সিটিসেলের কাছে বিটিআরসির বকেয়ার পরিমাণ ৪৭৭ কোটি ৫১ লাখ টাকা। এর মধ্যে টুজি লাইসেন্সের তরঙ্গ বরাদ্দ ও নবায়ন ফি বাবদ পাওনার পরিমাণ ২২৯ কোটি টাকা। এ ছাড়া রাজস্ব ভাগাভাগির ২৭ কোটি ৪৪ লাখ টাকা, বার্ষিক তরঙ্গ ফি ২৭ কোটি ১৪ লাখ টাকা, সামাজিক সুরক্ষা তহবিলের ৮ কোটি ৯২ লাখ লাখ, বার্ষিক লাইসেন্স ফি বাবদ ১০ কোটি টাকা, মূল্য সংযোজন কর (মূসক) বাবদ ৩৯ কোটি ৯২ লাখ টাকা ও বিলম্ব ফি বাবদ ১৩৫ কোটি ৭ লাখ টাকা বকেয়া রয়েছে। গ্রাহকসহ সিটিসেল-সংশ্লিষ্ট ব্যক্তিদের উদ্দেশে বিভিন্ন গণমাধ্যমে প্রচারের জন্য বিটিআরসির পক্ষ থেকে এক বিজ্ঞপ্তি দেওয়া হয়েছে। গতকাল এই বিজ্ঞপ্তিটি বিটিআরসির গণমাধ্যম বিভাগের ফেসবুক পেজে দেওয়া হয়। এতে বলা হয়েছে, সরকারের প্রাপ্য রাজস্ব পরিশোধ না করে কার্যক্রম চালিয়ে যাওয়া লাইসেন্সের শর্তের পরিপন্থী ও বাংলাদেশ টেলিযোগাযোগ আইনের সুস্পষ্ট লঙ্ঘন। কাজেই বিটিআরসি সিটিসেলের লাইসেন্স ও বেতার তরঙ্গ ব্যবহার বাতিল করার এখতিয়ার রাখে। এমন অবস্থায় গ্রাহকসহ সংশ্লিষ্ট সবাইকে বিকল্প ব্যবস্থা বা সেবা নেওয়ার জন্য ১৬ আগস্ট পর্যন্ত সময় দেওয়া হলো। সিটিসেল সংযোগ ব্যবহারকারী গ্রাহকদের অসুবিধার জন্য বিটিআরসির পক্ষ থেকে দুঃখ প্রকাশ করা হয়েছে বিজ্ঞপ্তিতে। সিটিসেল সূত্রে জানা গেছে, বর্তমানে প্রতিষ্ঠানটিতে কর্মরত আছেন ৬৫০ জন কর্মী। নিয়মিত বেতন না পাওয়া এমন একজন কর্মী নাম প্রকাশ না করার শর্তে বলেন, ‘এত দিন কয়েক মাস পরপর বেতন পেতাম। কার্যক্রম পুরো বন্ধ হয়ে গেলে বকেয়া বেতন পাব কি না, বুঝতে পারছি না।’ এ বিষয়ে জানতে সিটিসেলের প্রধান নির্বাহী কর্মকর্তা মেহবুব চৌধুরীর সঙ্গে যোগাযোগ করা হলে তিনি কোনো মন্তব্য করতে রাজি হননি। টেলিযোগাযোগভিত্তিক গবেষণা প্রতিষ্ঠান লার্ন এশিয়ার জ্যেষ্ঠ গবেষক আবু সাইদ খান বলেন, বকেয়া পরিশোধ করতে না পারার কারণে যদি সিটিসেল বন্ধ করে দেওয়া হয়, তাহলে একই কারণে রাষ্ট্রায়ত্ত টেলিযোগাযোগ সেবাদাতা প্রতিষ্ঠান বিটিসিএল ও টেলিটককেও বন্ধ করে দেওয়া উচিত। সিটিসেল বন্ধ হয়ে যাওয়ার কারণে গ্রাহক, কর্মী, পরিবেশকসহ সংশ্লিষ্ট পক্ষগুলোর স্বার্থ যাতে নিশ্চিত হয় সেই দায়িত্বও বিটিআরসিকে নিতে হবে। ১৯৮৯ সালে দেশের প্রথম মুঠোফোন অপারেটর হিসেবে টেলিযোগাযোগ সেবা দেওয়ার লাইসেন্স পায় সিটিসেল। যাত্রার সময় এটি ছিল দক্ষিণ এশিয়ার প্রথম মুঠোফোন অপারেটর। প্রথম থেকে সিটিসেল বাংলাদেশের একমাত্র সিডিএমএ (কোড ডিভিশন মাল্টিপল অ্যাকসেস) মোবাইল অপারেটর হিসেবে সেবা দিয়ে যাচ্ছে। শুরুর দিকে সংযোগসহ সিটিসেলের একটি ফোনের দাম রাখা হতো লাখ টাকার বেশি। সিডিএমএ প্রযুক্তির অপারেটর হিসেবে সিটিসেল ৯০০ মেগাহার্টজ ব্যান্ডের তরঙ্গ ব্যবহার করে। সারা দেশে এই ব্যান্ডের ১০ মেগাহার্টজ ও ঢাকায় ৮ দশমিক ৮২ মেগাহার্টজ তরঙ্গ সিটিসেলের কাছে এখন আছে। কাগজে-কলমে সিটিসেলের টাওয়ারের সংখ্যা ৮৫০-এর বেশি বলা হলেও বর্তমানে চালু থাকা টাওয়ারের সংখ্যা ২০০-এর কম বলে জানা গেছে। সিটিসেলে বর্তমানে ৫৫ ভাগ শেয়ারের মালিক দেশীয় শিল্পগোষ্ঠী প্যাসিফিক মোটরস ও ফার-ইস্ট টেলিকম। এর মধ্যে প্যাসিফিক মোটরসের শেয়ারের পরিমাণ ৩৭ দশমিক ৯৫ শতাংশ আর ফার-ইস্ট টেলিকমের ১৭ দশমিক ৫১ শতাংশ। বাকি ৪৪ দশমিক ৫৪ শতাংশ শেয়ারের মালিক সিঙ্গাপুরভিত্তিক টেলিযোগাযোগ সেবাদাতা প্রতিষ্ঠান সিংটেল। প্যাসিফিক মোটরস ও ফার-ইস্ট টেলিকমের কর্ণধার সাবেক পররাষ্ট্রমন্ত্রী ও বিএনপির নেতা মোর্শেদ খান। এদিকে বাংলাদেশ ব্যাংক সূত্রে জানা গেছে, দেশের বিভিন্ন ব্যাংকে সিটিসেলের ঋণের পরিমাণ ১ হাজার কোটি টাকার বেশি। সিটিসেলকে ঋণ প্রদানকারী একটি অন্যতম ব্যাংক হলো আইএফআইসি। আইএফআইসি ব্যাংকের ব্যবস্থাপনা পরিচালক শাহ আলম সারওয়ার প্রথম আলোকে বলেন, ‘সিটিসেল আমাদের কাছ থেকে যে ঋণ নিয়েছে তার বিপরীতে পর্যাপ্ত জামানত রয়েছে। নিয়ম অনুযায়ী আমরা প্রথমে জামানত বিক্রি করে অর্থ আদায়ের চেষ্টা করব। এভাবে না হলে অর্থঋণ আদালতের মাধ্যমে পাওনা আদায়ের চেষ্টা করা হবে।’

সাড়ে ১৭ হাজার কোটি টাকা কৃষিঋণ বিতরণের লক্ষ্য
চলতি ২০১৬-১৭ অর্থবছরে ১৭ হাজার ৫৫০ কোটি টাকা কৃষিঋণ বিতরণের লক্ষ্য নির্ধারণ করেছে বাংলাদেশ ব্যাংক। পাশাপাশি প্রথমবারের মতো এবার ঋণ বিতরণের ক্ষেত্রে নতুন কিছু শর্ত জুড়ে দেওয়া হয়েছে। গতকাল রোববার বাংলাদেশ ব্যাংকের জাহাঙ্গীর আলম সম্মেলন কক্ষে নতুন কৃষি ও পল্লিঋণ কার্যক্রম ও নীতিমালা ঘোষণা করেন গভর্নর ফজলে কবির। গভর্নর বলেন, কৃষিঋণ বিতরণের এ লক্ষ্যমাত্রা আবশ্যিকভাবে বাস্তবায়ন করতে হবে। যেসব ব্যাংক লক্ষ্যমাত্রা অর্জনে সক্ষম হবে না, তাদের অর্থবছর শেষে লক্ষ্যমাত্রার অনর্জিত অংশ বিনা সুদে বাংলাদেশ ব্যাংকে বাধ্যতামূলকভাবে জমা করতে হবে। নতুন কৃষিঋণ বিতরণের লক্ষ্যমাত্রা ঘোষণার অনুষ্ঠানে বাংলাদেশ ব্যাংকের পক্ষ থেকে জানানো হয়, সদ্য বিদায়ী ২০১৫-১৬ অর্থবছরে ৩৪ লাখ ২৬ হাজার ১৩০ কৃষক বিভিন্ন ব্যাংক থেকে ১৭ হাজার ৬৪৬ কোটি টাকা কৃষিঋণ সুবিধা নিয়েছেন। বছরটিতে কৃষিঋণ বিতরণের লক্ষ্যমাত্রা ছিল ১৬ হাজার ৪০০ কোটি টাকা। কিন্তু বছর শেষে ঋণ বিতরণ লক্ষ্যমাত্রাকে ছাড়িয়ে গেছে। এদিকে ঘোষিত নতুন নীতিমালায় বলা হয়েছে, শস্য ও ফসল চাষের জন্য আড়াই লাখ টাকা পর্যন্ত স্বল্পমেয়াদি কৃষিঋণ বিতরণের ক্ষেত্রে ঋণ তথ্য ব্যুরোর (সিআইবি) অনুসন্ধানের প্রয়োজন নেই। ব্যাংকগুলো এজেন্টদের মাধ্যমে ঋণ দিতে পারবে, তবে সেবা মাশুল বাবদ এজেন্ট সর্বোচ্চ শূন্য দশমিক ৫০ শতাংশ অর্থ নিতে পারবে। নতুন নীতিমালায় দেশি ব্যাংকগুলোর জন্য ঋণের ৩০ শতাংশ নিজেদের নেটওয়ার্কের মাধ্যমে বিতরণের বাধ্যবাধকতা রাখা হয়েছে। সর্বোচ্চ সুদ হার বেঁধে দেওয়া হয়েছে ১০ শতাংশ। কৃষি যন্ত্রপাতি ক্রয়ের ক্ষেত্রে ব্যবহারকারীর পাশাপাশি প্রত্যক্ষ ও পরোক্ষভাবে জড়িতরাও ঋণ সুবিধা নিতে পারবে বলে জানিয়েছে কেন্দ্রীয় ব্যাংক। নতুন নীতিমালায় ব্যাংকগুলোর সক্ষমতা ও শাখা স্বল্পতার বিষয়টি বিবেচনায় নিয়ে নিট ঋণ ও অগ্রিমের ২ শতাংশ ধরে নতুন লক্ষ্যমাত্রা নির্ধারণ করা হয়েছে। আর নতুন নয়টি বেসরকারি ব্যাংকের জন্য আগের মতোই মোট ঋণ ও অগ্রিমের ৫ শতাংশ কৃষিঋণ বিতরণের লক্ষ্য ঠিক করে দেওয়া হয়েছে। চলতি ২০১৬-১৭ অর্থবছরে কৃষিঋণ বিতরণের লক্ষ্যমাত্রা আগের অর্থবছরের লক্ষ্যমাত্রার চেয়ে প্রায় ৭ শতাংশ বেশি। এ অর্থবছরে রাষ্ট্রমালিকানাধীন বাণিজ্যিক ও বিশেষায়িত ব্যাংকগুলোর জন্য ৯ হাজার ২৯০ কোটি টাকা এবং বেসরকারি ও বিদেশি বাণিজ্যিক ব্যাংকগুলোর জন্য ৮ হাজার ২৬০ কোটি ঋণ বিতরণের লক্ষ্যমাত্রা ধরা হয়েছে। ঋণ নীতিমালা ঘোষণা শেষে ডেপুটি গভর্নর এস কে সুর চৌধুরী সাংবাদিকদের বলেন, আইসিবি ইসলামী ব্যাংকের দৈন্যদশার কারণে কৃষি ও পল্লিঋণ বিতরণ থেকে ব্যাংকটিকে অব্যাহতি দেওয়া হয়েছে। সে কারণে ৫৫টি ব্যাংক এ ঋণ বিতরণ করবে। গত অর্থবছরে ৪৫টি ব্যাংক লক্ষ্যমাত্রা অর্জন করতে পেরেছে। ১০টি ব্যাংক পারেনি। যেসব ব্যাংক লক্ষ্যমাত্রার যে পরিমাণ ঋণ বিতরণ করতে পারেনি, ওই পরিমাণ অর্থ কেটে রাখা হচ্ছে। নতুন নীতিমালা ঘোষণা অনুষ্ঠানে সরকারি-বেসরকারি ব্যাংকের শীর্ষ নির্বাহীরাও উপস্থিত ছিলেন। অনুষ্ঠানে অ্যাসোসিয়েশন অব ব্যাংকার বাংলাদেশের (এবিবি) চেয়ারম্যান আনিস এ খান বলেন, এজেন্ট ব্যাংকিংয়ের প্রতিনিয়ত প্রসার ঘটছে। এর মাধ্যমে কৃষিঋণ বিতরণের সুযোগ পাওয়ায় অনেক ব্যাংক আরও সহজে ঋণ দিতে পারবে। পরবর্তী বছরে এর সফলতা আরও সামনে আসবে।

৪১ ডিজাইনারের পোশাক প্রদর্শনী ‘প্রেরণার প্রকাশ’
শাড়িতে উঠে এসেছে রবীন্দ্রনাথ ঠাকুরের নিজের আঁকা ছবি ও তাঁর পাণ্ডুলিপি। সুতি ও সিল্কের কোটা কাপড়ের ওপর এমনই এক দৃষ্টিনন্দন শাড়ির নকশা করেছেন খালেদা সুলতানা লাবণী। রাজধানীর শাহবাগে জাতীয় জাদুঘরের নলিনীকান্ত ভট্টশালী প্রদর্শনী কেন্দ্রে এসএমই ফাউন্ডেশনের উদ্যোগে ‘প্রেরণার প্রকাশ’ শীর্ষক পোশাক প্রদর্শনীতে স্থান পেয়েছে তাঁর শাড়ি। খালেদা সুলতানার মতো এসএমই বা ক্ষুদ্র ও মাঝারি পোশাক ডিজাইনারদের সঙ্গে দেশের ডিজাইন হাউস এবং পোশাক বিক্রেতা প্রতিষ্ঠান-স্বত্বাধিকারীর ব্যবসা-সংযোগ স্থাপনের উদ্দেেশ্যই এই প্রদর্শনী গতকাল রোববার শুরু হয়েছে। এতে ৪১ জন ডিজাইনারের ঈদ উৎসব, বসন্ত উৎসব, রবীন্দ্রজয়ন্তী, একুশে ফেব্রুয়ারি, গায়েহলুদ, পঁচিশে বৈশাখ, মে দিবস, বিপন্ন পরিবেশ, মা দিবস, রানা প্লাজাসহ ৩০টি বিষয়ের ওপর তৈরি পোশাক প্রদর্শনী হচ্ছে। গতকাল বেলা সাড়ে তিনটার পরপরই ফিতা কেটে প্রদর্শনীর উদ্বোধন করেন শিল্পমন্ত্রী আমির হোসেন আমু। তারপর জাদুঘরের তৃতীয় তলার মিলনায়তনে ঘণ্টা খানেক উদ্বোধনী অনুষ্ঠান শেষেই প্রদর্শনী সবার জন্য উন্মুক্ত করে দেওয়া হয়। হুড়মুড় করে ঢুকে পড়েন দর্শনার্থীরা; ঘুরে ঘুরে দেখেন। হরেক রকম বিষয়ের ওপর নকশা করা হালফ্যাশনের পোশাকের ছবি, এমনকি সেলফি তুলতে দেখা যায় অনেককে। এসএমই ফাউন্ডেশন প্রদর্শনীর জন্য প্রথমে ফ্যাশন ডিজাইনে আগ্রহী ১৫০ জনের তালিকা করে। তাঁদের তিনটি ভাগে ছয় দিন করে প্রশিক্ষণ দেওয়া হয়। পরে তাঁরা ছয় দিনের পণ্য উন্নয়নবিষয়ক প্রশিক্ষণ কর্মশালায় অংশ নেন। তারপর ৪১ জন ডিজাইনারকে চূড়ান্ত করা হয়। পুরো বিষয়টি সমন্বয় করেন ফ্যাশন ডিজাইনার চন্দ্রশেখর সাহা। প্রদর্শনীতে নিজের নকশা করা শাড়ি স্থান পাওয়ায় সৌভাগ্যবান মনে করেন খালেদা সুলতানা। বললেন, ‘পোশাকের নকশায় নতুনত্ব, উৎসব ও ঋতুভেদে পোশাকে রঙের সমন্বয় নিখুঁতভাবে শিখতে এসএমই ফাউন্ডেশনে প্রশিক্ষণ নিয়েছি। তা ছাড়া প্রদর্শনীতে দেশের বড় বড় ফ্যাশন হাউসের স্বত্বাধিকারীরা আসবেন। তাঁদের সঙ্গে ব্যবসায়িক যোগাযোগের সুযোগ হবে। এটি আমাদের মতো ছোট ডিজাইনারদের জন্য বিরাট পাওয়া।’ প্রদর্শনীতে প্রকৃতি ও শৈশব বিষয়ে বাচ্চাদের পোশাক নকশা করেছেন ফারহানা নাজিরা। ফারহানা ফ্যাশন নামে মিরপুরে একটি ফ্যাশন হাউস আছে তাঁর। জানতে চাইলে তিনি বলেন, ‘চন্দ্রশেখর সাহা স্যারের কাছ থেকে নতুন কিছু শেখার জন্যই মূলত এসএমই ফাউন্ডেশনের এই উদ্যোগে যুক্ত হয়েছি। তা ছাড়া প্রদর্শনীতে বিভিন্ন ব্যান্ড, ক্রেতা, বিভিন্ন দেশের রাষ্ট্রদূতদের আসার কথা রয়েছে। সেটি হলে আমাদের পণ্যের বিপণনটা ভালো হবে।’ উদ্বোধনী অনুষ্ঠানে দেশীয় ফ্যাশনশিল্পকে পোশাকশিল্পের সঙ্গে যুক্ত করতে পারলে দেশের সর্বোচ্চ পণ্য রপ্তানি আয়ের উৎসব পোশাক খাত আরও শক্তিশালী হবে বলে মন্তব্য করেন শিল্পমন্ত্রী আমির হোসেন। তিনি বলেন, ‘বিশ্ববাজারে আমাদের পোশাকের চাহিদা আছে। যদি সঠিকভাবে এসব পণ্য উপস্থাপন করা যায়, তবে সবাই লুফে নেবে।’ ক্ষুদ্র ও মাঝারি উদ্যোক্তাদের সুবিধা দিতে সরকার নতুন করে এসএমই নীতিমালা করবে বলে জানিয়েছেন শিল্প মন্ত্রণালয়ের অতিরিক্ত সচিব সুষেণ চন্দ্র দাস। তিনি বলেন, ‘সঠিক হিসাব না থাকলেও আমাদের ধারণা, দেশের ৯০ শতাংশ উদ্যোক্তাই এসএমই। নতুন এসএমই নীতিমালায় নারীদের জন্য বিশেষ প্রণোদনা ও অঞ্চলভিত্তিক সুবিধা দেওয়ার চিন্তাভাবনা করা হচ্ছে।’ সারা দেশে সাত হাজারের মতো ফ্যাশন হাউস আছে। সেখানে বছরে প্রায় ৬ হাজার ৫০০ কোটি টাকার লেনদেন হয়। এমন তথ্য দিয়ে ফ্যাশন এন্ট্রাপ্রেনিউরস অ্যাসোসিয়েশন অব বাংলাদেশের সভাপতি আজহারুল হক আজাদ ফ্যাশনশিল্পের উন্নয়নে ৭ থেকে সাড়ে ৭ শতাংশ সুদে ব্যাংকঋণ দেওয়ার দাবি জানান। অনুষ্ঠানে বক্তব্য দেন এসএমই ফাউন্ডেশনের ব্যবস্থাপনা পরিচালক সফিকুল ইসলাম ও মহাব্যবস্থাপক এস এম শাহীন আনোয়ার, ফ্যাশন ডিজাইনার চন্দ্র শেখর সাহা। প্রদর্শনী আজ ও কাল সকাল সাড়ে ১০টা থেকে বিকেল সাড়ে ৫টা পর্যন্ত চলবে।

বাংলাদেশ ব্যাংকের সঙ্গে সারথীর চুক্তি
দেশে তৈরি পোশাকশিল্প খাতের শ্রমিকদের এজেন্ট ব্যাংকিংয়ের মাধ্যমে আর্থিক সেবাসমূহের আওতায় আনার লক্ষ্যে সুইসকন্ট্যাক্ট ও মেটলাইফ ফাউন্ডেশনের অর্থায়নে ‘সারথী’ নামে একটি প্রকল্প পরিচালিত হচ্ছে। প্রকল্পটি শ্রমিকদের জন্য সুবিধাজনক আর্থিক পণ্যসেবা তৈরি ও বিকল্প ব্যাংকিং চ্যানেলের মাধ্যমে অর্থ লেনদেন সহজ করা এবং তাঁদের আর্থিক অন্তর্ভুক্তিমূলক কর্মকাণ্ড সম্পর্কে জ্ঞান দেওয়ার বিষয়ে কাজ করছে সারথী। এ ব্যাপারে সম্প্রতি বাংলাদেশ ব্যাংকের সঙ্গে সারথীর একটি সমঝোতা চুক্তি হয়েছে। অনুষ্ঠানে বাংলাদেশ ব্যাংকের ফিন্যান্সিয়াল ইনক্লুশন বিভাগের মহাব্যবস্থাপক নূরুন নাহার বলেন, তৈরি পোশাকশিল্পের শ্রমিকদের উন্নয়নে সম্পাদিত এ চুক্তি তাঁদের জন্য অর্থনৈতিক অন্তর্ভুক্তির বিশাল ক্ষেত্র উন্মুক্ত করবে। অনুষ্ঠানে সারথী প্রকল্পের টিম লিডার জাহিদ পারভেজ এবং মেটলাইফ বাংলাদেশের জ্যেষ্ঠ সহকারী ব্যবস্থাপক মুনিরুল ইসলাম উপস্থিত ছিলেন। বিজ্ঞপ্তি।

পাটের দিন ফেরাবে পাটকাঠির কয়লা
পাটকাঠি থেকে কয়লা বা অ্যাকটিভেটেড চারকোল উৎপাদন নতুন সম্ভাবনার দ্বার খুলবে বলে মনে করেন বস্ত্র ও পাট প্রতিমন্ত্রী মির্জা আজম। তিনি বলেছেন, এ পণ্যটির উৎপাদন বাড়াতে পারলে সোনালি আঁশের হারানো ঐতিহ্য ফিরিয়ে আনা সম্ভব হবে। কয়লা উৎপাদন নিয়ে এক আন্তমন্ত্রণালয় সভায় তিনি এ কথা বলেন। সভাটি পাট মন্ত্রণালয়ে অনুষ্ঠিত হয়। মন্ত্রণালয়ের এক বিজ্ঞপ্তিতে বলা হয়, দেশে ২০১২ সাল থেকে বাণিজ্যিকভাবে পাটকাঠি থেকে কয়লা উৎপাদিত হচ্ছে। এটি ফেসওয়াশ, ফটোকপিয়ারের কালি, পানির ফিল্টার ও বিভিন্ন ধরনের ওষুধ তৈরিতে ব্যবহৃত হয়। সভায় শিল্পমালিকেরা জানান, দেশে পাটকাঠি থেকে কয়লা উৎপাদনকারী ১০-১২টি প্রতিষ্ঠান রয়েছে। এরা রপ্তানিও করছে। উৎপাদন বাড়লে ভবিষ্যতে জাপান, ব্রাজিল, তুরস্ক, যুক্তরাষ্ট্র, দক্ষিণ কোরিয়া, তাইওয়ান, কানাডা, মেক্সিকোসহ বিভিন্ন দেশে এ কয়লা রপ্তানি সম্ভব হবে। এ সময় পাটকাঠির কয়লা রপ্তানিতে নগদ সহায়তা দাবি করেন উৎপাদকেরা।

সংক্ষেপ সিটি ব্যাংকের নতুন ডিএমডি মাহিয়া জুনেদ
সিটি ব্যাংক সম্প্রতি মাহিয়া জুনেদকে উপব্যবস্থাপনা পরিচালক (ডিএমডি) হিসেবে নিয়োগ দিয়েছে। এর আগে তিনি এই ব্যাংকের সিনিয়র এক্সিকিউটিভ ভাইস প্রেসিডেন্ট (এসইভিপি) ছিলেন। সিটি ব্যাংকের ৩৪ বছরের ইতিহাসে তিনিই প্রথম মহিলা ডিএমডি। তিনি থাইল্যাল্ডের অ্যাজাম্পশন ইউনিভার্সিটি থেকে বিবিএ সম্পন্ন করেন। মাহিয়া জুনেদ ১৯৯৪ সালে সিটি ব্যাংক এনএ বাংলাদেশে অপারেশন অফিসার হিসেবে যোগ দিয়ে কর্মজীবন শুরু করেন। তিনি ২০০৭ সালে সিটি ব্যাংকে প্রজেক্ট ম্যানেজমেন্ট প্রধান হিসেবে যোগ দেন। বিজ্ঞপ্তি

এইচএসবিসি-স্কিটির প্রশিক্ষণ কর্মসূচি
দ্য হংকং অ্যান্ড সাংহাই ব্যাংকিং করপোরেশন (এইচএসবিসি) এবং ক্ষুদ্র ও কুটির শিল্প প্রশিক্ষণ ইনস্টিটিউট (স্কিটি) ৯০ জন নারী উদ্যোক্তাকে প্রশিক্ষণ প্রদানের কর্মসূচি নিয়েছে। এর মধ্যে চট্টগ্রাম ও সিলেটে ৬০ জন নারীকে এ প্রশিক্ষণ দেওয়া হয়েছে। সম্প্রতি চট্টগ্রামের অংশগ্রহণকারীদের হাতে সনদ তুলে দেন চট্টগ্রাম চেম্বারের ভারপ্রাপ্ত সচিব মো. আলমগীর চৌধুরী। এ সময় এইচএসবিসির চট্টগ্রাম অফিসের ব্যবস্থাপক আহমাদ রবিউল হাসান এবং স্কিটির অধ্যক্ষ মো. আবদুল ওয়াদুদ উপস্থিত ছিলেন। বিজ্ঞপ্তি  

সেরা ১০ নতুন উদ্যোগ
‘এই প্রতিযোগিতার মাধ্যমে দেশের উদ্ভাবনী প্রকল্পগুলো আন্তর্জাতিক অঙ্গনে তুলে ধরা যাবে’, এমনটাই জানিয়েছিলেন কানেকটিং স্টার্টআপস বাংলাদেশের আয়োজকেরা। ঘোষণা ছিল প্রতিযোগিতার সেরা ১০ নতুন উদ্যোগ (স্টার্টআপ) রাজধানীর কারওয়ান বাজারের জনতা টাওয়ারের সফটওয়্যার টেকনোলজি পার্কের আইটি ইনকিউবেটরে পাবে কার্যালয়ের জায়গা। এ ছাড়া এক বছরের অর্থসংস্থান, উদ্ভাবনী তহবিলের অনুদান, প্রশিক্ষণ ও আইনি সহায়তাও দেওয়া হবে। প্রতিযোগিতায় জমা পড়েছিল ৪৩৪টি উদ্যোগের ধারণা। ২৭ জুলাই রাজধানীর একটি হোটেলে এক অনুষ্ঠানে সেরা ১০ উদ্যোগের উদ্যোক্তাদের হাতে তুলে দেওয়া হয় যার যার অফিসের প্রতীকী চাবি। ৩১ জুলাই জনতা টাওয়ার ঘুরে দেখা যায়, ভবনের চারতলায় কাজ এখনো সম্পন্ন হয়নি। পুরো ভবনেরই বিভিন্ন তলায় কাজ চলছে। তথ্য ও যোগাযোগপ্রযুক্তি (আইসিটি) বিভাগ, বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস), বাংলাদেশ হাইটেক পার্ক কর্তৃপক্ষ ও বাংলাদেশ কম্পিউটার কাউন্সিল এ প্রতিযোগিতার আয়োজন করে। প্রতিযোগিতার সেরা ১০ উদ্যোগ নিয়েই এই প্রতিবেদন। বিডি রেটস ব্যাংক থেকে ক্রেডিট কার্ড, এফডিআর, ডিপিএস, গাড়ি, বাড়ি ও ব্যক্তিগত ঋণ পেতে সহায়তা করে এ প্রতিষ্ঠান। বিডি রেটসের প্রধান উদ্যোক্তা মেহরান চৌধুরী জানান, ২০১৫ সালের অক্টোবরে তিনি ও তাঁর স্ত্রীসহ চারজন মিলে এই প্রতিষ্ঠান গড়ে তোলেন। www.bdrates.com ঠিকানার ওয়েবসাইট থেকে বিভিন্ন ব্যাংকে ঋণের আবেদন করা যায় সহজে। পরবর্তী সময়ে ব্যাংকের গ্রাহক সেবাকেন্দ্র থেকে তাঁদের সঙ্গে যোগাযোগ করা হয়। অ্যাপ্লিকেশন ককপিট এই টুল এসএপি, ওরাকল, মাইক্রোসফট এইচপিএসএম, ইনসাইড মাইক্রোসফট শেয়ারপয়েন্টের মতো ডেটাবেইস সফটওয়্যার থেকে প্রয়োজন অনুযায়ী তথ্য সংগ্রহ করে সরবরাহ করে, যা ব্যবসায়ের জন্য সঠিক সিদ্ধান্ত গ্রহণ সহজ করে। প্রতিষ্ঠানের কর্মকর্তাদের স্বয়ংক্রিয়ভাবে প্রাত্যহিক, সাপ্তাহিক কিংবা মাসিক প্রতিবেদন দিতে পারে এটি। ইমপ্লে ভিসতা বিডির এই উদ্যোগ ২০১৩ সালে গড়ে তোলেন এস এম রবিউল ইসলাম ও সোহেল রানা। ম্যাডভাইজার আপনার স্মার্টফোনে এই অ্যাপটি যদি নামানো থাকে তাহলে তা জানিয়ে দেবে আপনার ব্যবহৃত মুঠোফোন অপারেটরের কোন প্যাকেজ বা সুবিধাটি প্রযোজ্য। ফলে মুঠোফোনের খরচ অনেকাংশে কমে আসবে এমনটাই দাবি ম্যাডভাইজারের সহপ্রতিষ্ঠাতা আবদুল মুকিত আহমেদের। পাঁচজন মিলে ২০১৪ সালে তৈরি করেন এই অ্যাপ। হিরোস অব ৭১ আপনি হয়তো এরই মধ্যে নিজের স্মার্টফোনে এই গেম খেলেছেন। যাঁরা একটু-আধটু গেমের খবরও রাখেন তাঁদের সবারই জানা আছে মুক্তিযুদ্ধ নিয়ে এ গেমটি বানিয়েছে পোর্টব্লিস নামের এক প্রতিষ্ঠান। হিরোস অব ৭১-এর টিম লিড মাশা মুস্তাকিম জানান, ১০ জন সদস্য নিয়ে তাঁদের এই প্রতিষ্ঠান আত্মপ্রকাশ করেছে গত এপ্রিল মাসে। খুঁজুন নুরুল ফেরদৌস, মাসুদ আহমেদ এবং তাঁদের বিদেশি বন্ধু টিম অ্যাবট—এই তিনজন ২০১৫ সালে চালু করেন ওয়েবে তথ্য খোঁজার ওয়েবসাইট (সার্চ ইঞ্জিন) ‘খুঁজুন’। নুরুল ফেরদৌস বলেন, খুঁজুন মূলত বাংলাদেশের ইন্টারনেট ব্যবহারকারীদের কথা মাথায় রেখে বানানো হয়েছে। এতে বিভিন্ন ভাষা থেকে তথ্য নিয়ে উপস্থাপনের সুবিধা আছে। ইংরেজিতে লিখে কিছু খুঁজলে বাংলায় ফলাফল দেখা যাবে। জিয়ন টেলিমেডিসিন পদ্ধতি ব্যবহার করে ঢাকায় একটি বিশেষজ্ঞ চিকিৎসকদের সমন্বয়ে রেফারেল সেন্টার পরিচালনা করছে ‘জিয়ন’। গ্রামের নির্দিষ্ট ওষুধের দোকানে আসা রোগীকে প্রশিক্ষিত ওষুধের দোকানদার শারীরিক পরীক্ষা ও রোগের বিস্তারিত তথ্য ভিডিও কনফারেন্সে জানিয়ে দিচ্ছেন রেফারেল সেন্টারে। চিকিৎসক পরবর্তী সময়ে কোনো জিজ্ঞাসা বা পরীক্ষার প্রয়োজন থাকলে তা জানান এবং সবশেষে চিকিৎসক ব্যবস্থাপত্র লিখে পাঠালে দোকানে থাকা প্রিন্টারে প্রিন্ট হয়ে যাবে। ২০১৩ সালে জিয়ন গড়ে তোলেন রুবায়াত খান ও মৃদুল চৌধুরী। সিক্স অ্যাক্সিস এই প্রতিষ্ঠান উচ্চ প্রযুক্তির যন্ত্রপাতি দেশেই তৈরি করছে। যার মধ্যে রয়েছে থ্রিডি প্রিন্টার, থ্রিডি সিএডি, সিএএম ডিজাইন যন্ত্র। সিক্স অ্যাক্সিসের সহপ্রতিষ্ঠাতা আশরাফুল আলম বলেন, ‘আমাদের সেবা গ্রহণ করে যেকোনো ব্যক্তি বা প্রতিষ্ঠান তাদের পণ্যের নমুণা (প্রোটোটাইপ) তৈরি করতে পারবে।’ সিক্স অ্যাক্সিসের অপর দুই উদ্যোক্তা হলেন মুজিবুর রহমান ও সরওয়ার মোরশেদ। এ উদ্যোগের যাত্রা শুরু ২০১৫ সালে। ইশকুল এই মোবাইল অ্যাপ দিয়ে শিক্ষার্থীদের নম্বর, উপস্থিতি, রুটিনসহ বিভিন্ন তথ্য শিক্ষকেরা যেমন দিতে পারবেন, তেমনি অভিভাবকেরাও জানতে পারবেন এসব তথ্য। শিক্ষক-অভিভাবক দুইয়েরই রয়েছে মতামত দেওয়ার সুযোগ। এ ছাড়া ‘ইশকুল’-এর ওয়েবসাইট থেকে ই-লার্নিং সুবিধা গ্রহণ করা যাবে। হাসিবুল ওহাব, অনির্বাণ সাহা ও একরামুল হায়দার—এই তিনজন ইশকুলের উদ্যোক্তা। কগনেটিভ হেড হান্টার আসিফ আতিক, আরিফ হোসেন, নাইম হোসেন ও মাহমুদুর রহমানের এ উদ্যোগটি হচ্ছে কৃত্রিম বুদ্ধিমত্তার অ্যাপ। এটি মূলত চাকরির আবেদনপত্র যাচাই-বাছাইয়ের কাজ করে। যেমন, ধরুন কোনো চাকরির জন্য জমা পড়া কয়েক হাজার আবেদন থেকে মুহূর্তের মধ্যেই বেছে নিতে পারবে যোগ্য আবেদনপত্রগুলো। আসিফ আতিক জানান, এতে প্রতিষ্ঠানগুলোর মানবসম্পদ ব্যবস্থাপনা বিভাগের কাজ অনেকাংশে কমে যাবে। ইন্টারঅ্যাকটিভ থেরাপি এটি মূলত একটি ওয়েব অ্যাপ্লিকেশন। যেটি ব্যবহার করে বিভিন্ন ব্যায়াম সম্পর্কে জেনে প্রতিবন্ধী লোকজন নিজেদের প্রতিবন্ধকতা কাটিয়ে ওঠার চেষ্টা করতে পারবে। দুর্ঘটনার শিকার হয়ে কিংবা জন্মগতভাবে কোনো ধরনের প্রতিবন্ধকতার কারণে শারীরিক অবস্থার যদি অবনতি হয়, তবে তা কাটিয়ে ওঠা যাবে শারীরিক ব্যায়ামের মাধ্যমে। অনেক সময় চিকিৎসক কিংবা ফিজিওথেরাপিস্টের কাছে যাওয়া কঠিন হয়ে পড়ে। এমন মুহূর্তে বাসায় বসে এই অ্যাপ্লিকেশন থেকে বিভিন্ন ব্যায়াম সম্পর্কে জেনে তা করা যাবে।

মুঠোফোনে বিরক্তি তাঁদের
ঘরে মুঠোফোন ফেলে অফিসে এসে যদি মনে হয় আজ সারা দিন চলব কীভাবে, তবে এই লেখাটি আপনার জন্যই। কারণ, বড় বড় অনেক তারকার বেলায় এমন ঘটনা নিত্যদিনের। মুঠোফোনের ব্যবহারে অতিষ্ঠ হয়েই হোক, কিংবা অতিষ্ঠ হওয়ার ভয়েই হোক, এই বস্তু তাঁরা ব্যবহার করেন না। এর অনেক সুবিধার একটি হলো, মুঠোফোন নিয়ে ভাবার প্রয়োজন হয় না। তবে মুঠোফোন না থাকাও একটি অবাক করার মতো ব্যাপার। বিশ্বখ্যাত কয়েকজন তারকার মুঠোফোন ব্যবহার না করার কারণগুলো নিয়ে লিেখছেন মেহেদী হাসান টম ক্রুজ রুপালি পর্দায় হলিউড তারকা টম ক্রুজকে আধুনিক প্রযুক্তির সেলফোন ব্যবহার করতে দেখা গেলেও পর্দার ওপারের টম ক্রুজ সেলফোন ব্যবহার করেন না। তবে সেটা বেশি প্রযুক্তি-সচেতন বলেই। সেলফোনের মাধ্যমে সহজেই তথ্য পাচার হয়ে যাওয়ার আশঙ্কা থাকে। আর তা টম ক্রুজ ভালোই জানেন। তাঁর সাবেক দুই স্ত্রী নিকোল কিডম্যান ও কেটি হোমসকে তিনি এ ব্যাপারে সচেতন করে দিয়েছিলেন। শাইলিন উডলিহিপি হিসেবে খ্যাতি আছে এই ডাইভারজেন্ট তারকার। কোনো কিছুতেই তাঁর মন বসে না, কোনো বাঁধনে জড়াতে চান না। তাই তিনি কোনো সেলফোনও ব্যবহার করেন না। শাইলিন উডলি মনে করেন, সামাজিক যোগাযোগে সেলফোন একটি বাধার নাম। ওয়ারেন বাফেট অন্তত ২০ থেকে ২৫ বছর ব্যবহার না করে নাকি কোনো কিছু থেকেই মুক্তি পান না মার্কিন এই ব্যবসায়ী। তাই তিনি এখনো সেই পুরোনো আমলের নকিয়া ফ্লিপ ফোন ব্যবহার করেন। স্মার্টফোন হাতে তুলে নেননি। এমনকি ই-মেইলও ব্যবহার করেন না। একজন বিলিয়নিয়ার এবং সম্ভবত বিশ্বের সবচেয়ে পরিচিত বিনিয়োগকারী হওয়া সত্ত্বেও তিন বেডরুমের বাড়িতে সাধারণ জীবন যাপন করেন ওয়ারেন বাফেট। মিখাইল প্রখরভ রুশ বিলিয়নিয়ার মিখাইল প্রখরভের কাঁড়ি কাঁড়ি টাকা থাকতে পারে, তবে কোনো সেলফোন নেই। এমনকি কম্পিউটারের ব্যবহারও তিনি পছন্দ করেন না। যাবতীয় নথিপত্রের কাজ তিনি নিজ হাতে লিখে করেন। তাঁর মতে, কম্পিউটার ও ইন্টারনেটে এত বেশি তথ্যের ব্যবহার যে তা থেকে দরকারি তথ্যটি ছেঁকে বের করে আনা কঠিন। আমাদের কাছে অদ্ভুত শোনালেও এই পথে হেঁটেই তিনি বিলিয়নিয়ার হয়েছেন। সারাহ জেসিকা পার্কার তারকাদের অদ্ভুত অনেক শখ থাকে। অনেক ধরনের অদ্ভুত ভয়ও থাকে। মার্কিন অভিনেত্রী সারাহ জেসিকা পার্কার সেলফোন ব্যবহার করেন বটে। তবে ভয়েস মেইল বক্স ভর্তি হয়ে যাওয়ার ভয়ে সেই ফোন দিয়ে কল করেন না, কেউ কল করলে তাতে সাড়াও দেন না। তিনি বলেন, ‘ফোন কল কিংবা ই-মেইলের যেকোনো একটা ব্যবহার করতে পারব। আমি তাই বেছে নিয়েছি ই-মেইল।’ তাঁর ই-মেইল বেছে নেওয়ার আরেকটা কারণ তাঁর ব্ল্যাকবেরি ফোন দিয়ে সহজেই ই-মেইল দেখতে পারেন, উত্তর দিতে পারেন। তবে ভয়েস মেইল বক্স ভর্তি হয়ে গেলে নাকি তাঁর এসএমএস হারিয়ে যাবে! তাই তিনি সবার সঙ্গেই ই-মেইলে যোগাযোগ করেন।

আসছে ‘গহিন বালুচর’
এ বছর চলচ্চিত্র নির্মাণের জন্য সরকারি অনুদান পেয়েছেন নির্মাতা বদরুল আনাম সৌদ। ঘোষণার পরপরই চলচ্চিত্রের প্রস্তুতি নেওয়া শুরু করেছিলেন তিনি। সেই প্রস্তুতি এখন শেষের দিকে। সব ঠিকঠাক থাকলে, সেপ্টেম্বরেই শুরু হবে সৌদের প্রথম চলচ্চিত্র গহিন বালুচর-এর কাজ। অভিনয়শিল্পীদের চূড়ান্ত করার কাজও প্রায় শেষের দিকে। জানা গেছে, চলচ্চিত্রটিতে অভিনয় করার কথা রাইসুল ইসলাম আসাদ, সুবর্ণা মুস্তাফা, সাজু খাদেম, বন্যা মির্জার মতো অভিনয়শিল্পীদের। বদরুল আনাম সৌদ বলেন, ‘খুব তাড়াতাড়ি অভিনয়শিল্পীদের সঙ্গে চুক্তি করা হবে। তবে প্রধান চরিত্রগুলোর জন্য আমি নতুন তিনজন ছেলেমেয়ে খুঁজছি। এরই মধ্যে অডিশন নেওয়া হয়েছে। তাদের মধ্যে থেকেই তিনজনকে নেওয়া হবে।’ গহিন বালুচর-এর গল্প প্রসঙ্গে সৌদ বলেন, ‘এিট একিট প্রেমের গল্প। চরকেন্দ্রিক গল্প। এ কারণে আমার দল বেশ কিছু চর ঘুরেছে। চূড়ান্ত করেছি সিরাজগঞ্জ ও মানিকগঞ্জের দুটি চর। এর যেকোনো একটিতেই চলবে গহিন বালুচর–এর ক্যামেরা।’ সেপ্টেম্বর থেকে জানুয়ারি পর্যন্ত চলবে শুটিং। এরপর সম্পাদনার কাজ শেষ করে আগামী এপ্রিলে মুক্তি দেওয়া হবে ছবিটি। বদরুল আনাম সৌদ বলেন, সরকারের সব নিয়মনীতি মেনে নির্দিষ্ট সময়ের মধ্যেই শেষ হবে গহিন বালুচর-এর কাজ।

৪৫ বছরে ‘কনসার্ট ফর বাংলাদেশ’
সাল ১৯৭১। বাংলাদেশের মুক্তিযুদ্ধ তখন পুরোদমে চলছে। অনেক মার্কিন জনগণ বাংলাদেশের পক্ষে থাকলেও পাকিস্তানকে সব রকম সহযোগিতা দিয়ে আসছিল মার্কিন যুক্তরাষ্ট্র সরকার। ঠিক সে সময়ে নিউইয়র্কের ম্যাডিসন স্কয়ার গার্ডেনে আজকের এই দিনটিতে ঘটেছিল এক অসামান্য ঘটনা—‘কনসার্ট ফর বাংলাদেশ’। কিছুদিন আগে থেকেই পণ্ডিত রবিশঙ্কর ভাবছিলেন, বাংলাদেশের মুক্তিযুদ্ধের জন্য তিনি কী করতে পারেন। পাকিস্তান সেনাবাহিনীর নির্বিচারে গণহত্যা ও বর্বরতা তাঁকে ভাবিয়ে তুলেছিল। শিষ্য-বন্ধু শিল্পী জর্জ হ্যারিসনের কাছে রবিশঙ্কর সহযোগিতা চাইলেন। হ্যারিসনেরও মনে হলো, এ কাজে তাঁর থাকা উচিত। বছর খানেক আগেও তিনি ছিলেন বিটলস ব্যান্ডে। দলের অন্যদের সঙ্গে হ্যারিসনের সম্পর্ক তখন তেমন ভালো নয়। তবু তিনি ডাকলেন পুরোনো সহশিল্পীদের। রিংগো স্টার রাজি হলেন এককথায়। জন লেনন প্রথমে রাজি হয়েছিলেন, কিন্তু পরে কিছু কারণে আর গাইলেন না। পল ম্যাককার্টনিও গাইতে রাজি হলেন না। জর্জ হ্যারিসনের আহ্বানে সাড়া দেন তখনকার বিখ্যাত সব সংগীতশিল্পী। রিংগো স্টার ছাড়াও কনসার্টে অংশ নিয়েছিলেন বব ডিলান, এরিক ক্ল্যাপটন, বিলি প্রেস্টন, লিওন রাসেল, ক্লাউস ভুরম্যান ও ব্যাডফিঙ্গার। শাস্ত্রীয় সংগীত নিয়ে রবিশঙ্কর অংশ নেন ওস্তাদ আলী আকবর খান, ওস্তাদ আল্লা রাখাসহ। প্রায় ৪০ হাজার মানুষ অংশ নিয়েছিল সেই কনসার্টে। কনসার্ট থেকে সংগৃহীত প্রায় আড়াই লাখ ডলার বাংলাদেশের শরণার্থীদের জন্য ইউনিসেফকে দেওয়া হয়। দিস ডে ইন মিউজিক অবলম্বনে।

‘সুলতান’ দেখতেই হবে!
স্কুলের পোশাক পরেই হোক কিংবা পোশাক বদলে ব্যাগে লুকিয়ে—স্কুল পালিয়ে সিনেমা হলে ঢুঁ মারার অভিজ্ঞতা অনেকেরই আছে। এই করতে গিয়ে স্কুলে পিটুনি, নিল ডাউন কিংবা টিসি খাওয়ার উদাহরণও কিন্তু কম নয়। কিন্তু এমন যদি হয়, নিয়মই করে দেওয়া হলো স্কুলের শিক্ষার্থীদের সিনেমা দেখতে হবে। না দেখলেই বরং শাস্তি! অনেকটা এ রকমই ঘটতে চলেছে ভারতের ছত্তিশগড়ের একটি জেলায়। সালমান খানের সুলতান দেখে মুগ্ধ বিলাসপুরের শিক্ষা কর্মকর্তারা জেলার সব স্কুলের প্রধান শিক্ষকের কাছে চিঠি পাঠিয়েছেন, এই ছবি যেন সব শিক্ষার্থীই দেখে। এক কুস্তিগিরকে নিয়ে বানানো এই ছবি দেখে শেখার, অনুপ্রাণিত হওয়ার অনেক উপকরণ আছে বলে মনে করেন সেই কর্মকর্তারা। পাশাপাশি তাঁরা চান, কুস্তির মতো খেলাগুলো যেন হারিয়ে না যায়। নোটিশে বলা হচ্ছে, প্রাথমিক থেকে উচ্চমাধ্যমিক সব শিক্ষার্থীই যেন এই ছবিটি দেখে। দিনক্ষণ, এমনকি টিকিটের দামও ঠিক করে দেওয়া হয়েছে নোটিশে। গত ৩০ জুলাই থেকে ৪ আগস্টের মধ্যে দেখতে হবে ছবিটি। প্রাথমিক ও মাধ্যমিকের শিক্ষার্থীদের জন্য টিকিটের দাম ২০ রুপি। উচ্চমাধ্যমিকের শিক্ষার্থীদের টিকিট কিনতে হবে ৩০ রুপি করে। হিন্দুস্তান টাইমস।

ভিন ডিজেলের ১০ কোটি!
নতুন ইতিহাস গড়লেন হলিউড তারকা ভিন ডিজেল। ফেসবুকে প্রথম কোনো অভিনয়শিল্পী হিসেবে ১০ কোটি অনুসারী নিয়ে সবাইকে ছাড়িয়ে গেলেন তিনি। সামাজিক যোগাযোগের মাধ্যম ফেসবুকে অনুসারীর দিক থেকে সংগীত তারকা শাকিরা ও ফুটবল তারকা ক্রিস্টিয়ানো রোনালদোর পর ভিন ডিজেলের অবস্থান। ডিজেলের এই অর্জনে তাঁকে শুভকামনা জানিয়েছেন তাঁর বন্ধুরা। ফেসবুকের সহপ্রতিষ্ঠাতা ও প্রধান নির্বাহী কর্মকর্তা মার্ক জাকারবার্গও অভিনন্দন জানিয়ে তাঁদের প্রথম সাক্ষাতের একটি ছবি পোস্ট করেছেন তাঁর নিজের পেজে। পাশাপাশি লিখেছেন, ‘অনুসারীর সংখ্যা ১০ কোটি হওয়ায় অভিনন্দন ভিন ডিজেল। আমাদের একসঙ্গে তোলা আমার সবচেয়ে পছন্দের একটি ছবি দিলাম।’ ডিজেলের ফাস্ট অ্যান্ড ফিউরিয়াস ছবির নায়িকা মিশেল রদ্রিগেজ ফেসবুকে একটি ভিডিও দিয়ে তাতে লেখেন, ‘অভিনন্দন ভিন। তোমার শক্তি, আভিজাত্য, বিশাল হৃদয় ও নেতৃত্ব দিয়ে বিশ্বকে জয় করো, যেমন জয় করেছ আমাকে।’ ভিন ডিজেল বর্তমানে ফাস্ট অ্যান্ড ফিউরিয়াস: এইট ছবিটি নিয়ে ব্যস্ত আছেন। এটি আগামী বছরের এপ্রিলে মুক্তির কথা রয়েছে। তা ছাড়া মুক্তির অপেক্ষায় রয়েছে দীপিকা পাড়ুকোনের সঙ্গে ডিজেলের ট্রিপল এক্স: রিটার্ন অব জ্যান্ডার কেইজ ছবিটিও। এন্টারটেইনমেন্ট উইকলি।

নিউইয়র্কে ‘হৃদয়ে রবীন্দ্রনাথ চেতনায় নজরুল’
গানে, কবিতায় ও নৃত্যে তিন ঘণ্টা স্থায়ী এক বর্ণাঢ্য অনুষ্ঠানের মধ্য দিয়ে রবীন্দ্রনাথ ও নজরুলের প্রতি শ্রদ্ধাঞ্জলি নিবেদন করল নিউইয়র্কের সাংস্কৃতিক প্রতিষ্ঠান ‘আনন্দধ্বনি’। ‘হৃদয়ে রবীন্দ্রনাথ-চেতনায় নজরুল’ শীর্ষক এই অনুষ্ঠানের মূল সুর ছিল সাম্প্রদায়িকতা ও হিংসার বিরুদ্ধে নাগরিক সংহতি। রবীন্দ্রনাথ ও নজরুলের গান ও কবিতা দিয়েই তারা আহ্বান জানাল বিশ্ব মৈত্রীর। এতে অংশ নেন দুই বাংলার প্রায় ২৫ জন প্রবাসী শিল্পী। অনুষ্ঠানের অন্য আকর্ষণ ছিল বিশিষ্ট সংগীতজ্ঞ ও গবেষক করুণাময় গোস্বামীকে বিশেষ সম্মাননা। এই প্রবীণ শিক্ষাগুরু দীর্ঘদিন থেকে রবীন্দ্রনাথ ও নজরুলের গান ও কবিতা নিয়ে গবেষণা করেছেন। এক অনাড়ম্বর অনুষ্ঠানের মাধ্যমে তাঁর নিরলস কাজের প্রতি শ্রদ্ধা জানানো হয়। নিউইয়র্কে বাংলাদেশের কনসাল জেনারেল শামীম আহসান তাঁকে উত্তরীয় পরিয়ে দেন। শিল্পী তাজুল ইমামের আঁকা একটি পোট্রে৴ট তাঁর হাতে তুলে দেন বিশিষ্ট ব্যবসায়ী আনোয়ার হোসেন। এক সংক্ষিপ্ত ভাষণে করুণাময় গোস্বামী রবীন্দ্রনাথ ও নজরুলের কবিতা ও গানে মৌলিক যে ঐক্য, তার সূত্রটি ধরিয়ে দেন। অনুষ্ঠানের শুরুতে রবীন্দ্রনাথ ও নজরুলের চারটি গান গেয়ে শোনায় শিশু শিল্পীরা। প্রবাসে বড় হওয়া ৬ থেকে ১৪ বছর বয়সী শিশু শিল্পীদের শুদ্ধ ও চর্চিত পরিবেশনা সবার মন কেড়ে নেয়।

বাংলাদেশে গাইলেন বলিউডের অ্যাশ কিং
পুরো নাম আশুতোষ গাঙ্গুলি হলেও দেশ-বিদেশের শ্রোতারা তাঁকে অ্যাশ কিং নামেই চেনেন। ভারতের বাংলা ও হিন্দি সিনেমার এই সময়ের জনপ্রিয় গায়কদের মধ্যে অন্যতম। অ্যাশ কিং এবার গাইলেন বাংলাদেশের জন্য। চিরকুট ব্যান্ডের ড্রামার পাভেল আরীনের সুর ও সংগীতে এটি ব্যবহৃত হবে একটি বিজ্ঞাপনচিত্রের জিঙ্গেল হিসেবে। মুম্বাইয়ের একটি স্টুডিওতে ‘সেলফির নেশায় পাইল তাঁহারে, আহারে’—এমন কথার জিঙ্গেলটিতে গত মঙ্গলবার কণ্ঠ দেন অ্যাশ কিং। পাভেল আরীন বলেন, ‘বিজ্ঞাপনচিত্রটির জিঙ্গেলের জন্য একটি ভিন্নধর্মী কণ্ঠ খুঁজছিলাম। এমন সময় মাথায় এল তাঁর নামটি। মাস তিনেক আগে অ্যাশ কিংয়ের সঙ্গে ফোনে পরিচয়। এরপর টুকটাক কথাবার্তা হতো। তাঁকে দিয়ে একটি পূর্ণাঙ্গ গান করানোর পরিকল্পনা ছিল। কিন্তু এর মধ্যে বিজ্ঞানপচিত্রটির প্রস্তাব দিতেই সুর ও সংগীত পছন্দ হওয়ায় কাজটি করতে রাজি হন। খুবই দক্ষ কণ্ঠ তাঁর, ঠিক যেমনটা আমি চেয়েছিলাম।’ এদিকে অ্যাশ কিংয়ের সঙ্গে ই-মেইলে যোগাযোগ করা হলে তিনি প্রথম আলোকে বলেন, ‘আমার জন্য এটি খুবই দারুণ একটা অভিজ্ঞতা। আমি নানা ভাষার গান গাইতে পছন্দ করি, এতে দেশ-বিদেশের ভক্ত ও শ্রোতাদের সঙ্গে যুক্ত থাকা যায়। জিঙ্গেলটির কম্পোজিশন আমার বেশ ভালো লেগেছে। আশা করছি, সামনের দিনগুলোতে আমাদের আরও কাজ করা হবে।’

abc আজকের আয়োজন
কুয়াশা আরজে শারমীনের সঙ্গে রাত ১২টা থেকে ২টা রবি প্রেজেন্টস হট বক্স উইথ রাফা রাত ৯টা থেকে ১১টা স্পিডব্রেকার মি. নুডলস মিউজিক ডিসকো বিকেল ৫টা থেকে রাত ৯টা

তাসকিনকে নিয়ে আশাবাদী সবাই
ওমর খালেদ ভেবেই পাচ্ছেন না তাসকিন আহমেদের বোলিং অ্যাকশনকে কেন অবৈধ বলা হলো! এর আগে একদিন মিরপুরের ইনডোরে, কাল বিসিবির একাডেমি মাঠেও এই পেসারের বোলিং ওমর খালেদকে সব সন্দেহের ঊর্ধ্বে নিয়ে গেছে। বিসিবির বোলিং অ্যাকশন রিভিউ কমিটির সদস্য সাবেক এই লেগ স্পিনার বলে দিলেন, ‘খালি চোখে যা দেখেছি, মনে হচ্ছে একদম পারফেক্ট। কোনো সমস্যা নেই। আগে যেমন দেখেছি, তখনো সমস্যা মনে হয়নি। জানি না কেন সন্দেহ করা হয়েছিল ওকে! বাউন্সারে সমস্যা ছিল বলা হচ্ছে, আজ (গতকাল) দেখলাম নির্মল, একেবারে সুন্দর। কোনো সমস্যা দেখছি না। মাঠে নামলেও কোনো সমস্যা থাকবে বলে মনে হয় না।’ অবশ্য সাদাচোখের দেখা আর ভিডিও ফুটেজ সফটওয়্যারে ফেলে হাতের বাঁকের ডিগ্রি মাপা ভিন্ন ব্যাপার। যা সাদাচোখে ধরা পড়ে না, তা সেখানে ধরা পড়ে বলেই তো এত পরীক্ষা-নিরীক্ষা! চারটি ক্যামেরায় ধারণ করা তাসকিনের বোলিংয়ের ফুটেজ এখন সফটওয়্যারের মাধ্যমে বিশ্লেষণ করে দেখা হবে। উন্নতিটা সন্তোষজনক মনে হলেই কেবল আইসিসির অনুমোদিত পরীক্ষাগারে অ্যাকশন পরীক্ষার জন্য পাঠানো হবে তাঁকে। তবে ফুটেজ বিশ্লেষণে কিছুটা সময় লাগবে বলে সেটাও সেপ্টেম্বরের আগে সম্ভব নয়। তাসকিন অবশ্য বেশ আশাবাদী যে তিনি দ্রুতই পরীক্ষার জন্য তৈরি হয়ে যাবেন। স্লোয়ার, বাউন্সার, গুড লেংথ আর ইয়র্কার—ক্যামেরার সামনে চার রকম বোলিংয়ের চারটি ওভার বল করেছেন। আশার কথা শোনালেন এরপরই, ‘আমি অনেক আত্মবিশ্বাসী। অনেক অভিজ্ঞ লোকজন কাজ করছেন আমার সঙ্গে। তাদের মতামত ও আমার আত্মবিশ্বাস মিলিয়ে এখন পর্যন্ত আমি বেশ সন্তুষ্ট। শেষবার দেখে তাঁরা বলেছিলেন অ্যাকশনে অনেক উন্নতি হয়েছে। আজকের (গতকাল) ভিডিওতে যদি আরও উন্নতি দেখেন, তাহলে আমার আত্মবিশ্বাস আরও বাড়বে। উন্নতির ধারা ধরে রাখতে পারলে আশা করি অল্প সময়ের মধ্যেই পরীক্ষার জন্য যেতে পারব।’ ওমর খালেদ আর তাসকিনের মতো সাদাচোখের দেখায় আশাবাদী বিসিবির এমআইএস ম্যানেজার এবং জাতীয় দলের কম্পিউটার বিশ্লেষক নাসির আহমেদও। তবে তিনি মনে করিয়ে দিলেন, চার ক্যামেরার পরীক্ষা আর আইসিসির গবেষণাগারের জটিল পরীক্ষার মধ্যে় যথেষ্ট পার্থক্য আছে, ‌‘এখানে কিছু কারিগরি ব্যাপার আছে। আমরা টুডি ক্যামেরায় দেখছি, ওখানে আইসিসি দেখবে থ্রিডি ক্যামেরায়। কাজেই শতভাগ সঠিক ধারণা করা যাবে না। তবে কতটুকু উন্নতি হয়েছে সেটা আমরা ধরতে পারব।’ ফুটেজ বিশ্লেষণের পর প্রয়োজনে আসল পরীক্ষায় যাওয়ার আগে আবারও পরীক্ষা করে দেখা হবে তাসকিনের বোলিং অ্যাকশন। কাল তাসকিনের সঙ্গে ক্যামেরার সামনে বোলিং করার কথা ছিল গত টি-টোয়েন্টি বিশ্বকাপে চাকিংয়ের অভিযোগে অভিযুক্ত আরেক বোলার আরাফাত সানিরও। তবে ডান কাঁধের কাছে ছোট একটা অস্ত্রোপচার হওয়ায় পরীক্ষা দিতে পারেননি তিনি। বাঁহাতি এই স্পিনারের অ্যাকশন পরীক্ষা করা হবে আগামী বুধবার। বিসিবির বোলিং অ্যাকশন রিভিউ কমিটি এর আগে ফুটেজ নিয়েছে প্রিমিয়ার লিগে সন্দেহজনক অ্যাকশনের অভিযোগে অভিযুক্ত ৯ বোলারের বোলিংয়েরও। বর্তমানে তাঁদের ফুটেজ বিশ্লেষণের কাজ চলছে। একটি সূত্রে জানা গেছে, এখন পর্যন্ত যে পাঁচ বোলারের ফুটেজ বিশ্লেষণ করা হয়েছে, তার মধ্যে সমস্যা ধরা পড়েছে তিনজনের অ্যাকশনে।  

দেখা যাবে নতুন এনামুলকে!
তাঁর সামর্থ্য নিয়ে প্রশ্ন নেই। প্রশ্ন সামর্থ্য কাজে লাগানো নিয়ে। সমালোচকেরা বলেন, এনামুল হক নিজের জন্য খেলেন। দলের জন্য পরিস্থিতির দাবি মেটানোর চিন্তা তাঁর মাথায় থাকে না। এসব সমালোচনার কথা এনামুল নিজেও জানেন, কিন্তু সমালোচকদের দাবি তিনি মানেন না। অতীতের মতো কাল আবারও বললেন, ‘‌আমি দেশের হয়ে খেলতে চাই। দেশের পতাকা হাতে মাঠে নামতে চাই। কখনোই আমার নিজের জন্য চিন্তা ছিল না। সব সময় চিন্তা থাকে দেশের জন্যে খেলব। ভবিষ্যতে সুযোগ পেলেও দেশের জন্য কিছু করার চেষ্টা করব।’ স্ট্রাইক বদল করে না খেলার যে বদনাম আছে তাঁর, সেটা কাটিয়ে উঠতে নাকি প্রিমিয়ার লিগে অনেক কাজ করেছেন। সুযোগ পেলে সেটির প্রতিফলন দেখাবেন আন্তর্জাতিক ক্রিকেটেও। ‌‘আশা করি, এবার নতুন বিজয়কে (এনামুল) দেখা যাবে। যে কথাগুলো উঠেছে ওগুলো ফিরিয়ে দেওয়ার চেষ্টা থাকবে’—প্রতিজ্ঞা এনামুলের। মানুষের ভুল ধারণা ভাঙাতে এনামুল এখন আছেন জাতীয় দলে ফেরার অপেক্ষায়, ‘গুজবে কান দিয়ে অনেক সময় অনেকে অনেক কথা বলে। কিন্তু এসব কথা যদি আবারও ওঠে আমি চেষ্টা করব নামিয়ে দেওয়ার জন্য। এ জন্য মাঠে নামা লাগবে। না খেললে তো আসলে কিছু মুছে দেওয়া সম্ভব না। কোচের সঙ্গে কথা হয়েছে। সবার সঙ্গে কথা হয়েছে। এখন আন্তর্জাতিক ক্রিকেটে ভালো করতে হবে।’ এনামুলের জায়গা টপ অর্ডারে হলেও জাতীয় দলের প্রয়োজনে প্রস্তুত যেকোনো জায়গায় খেলতে। আত্মবিশ্বাসী ১০ নম্বরে নেমেও দলের জন্য কার্যকর ভূমিকা রাখার ব্যাপারে। তা ছাড়া জাতীয় দলের টপ অর্ডারে এখন যোগ্য প্রার্থীর ভিড় অনেক। এনামুল নিজেও জানেন ফেরাটা কত কঠিন। হয়তো সে কারণেই সুযোগ পেলে যেকোনো জায়গায় খেলার চিন্তা মাথায় রাখছেন। প্রস্তুত থাকার চেষ্টা করছেন তিন সংস্করণের ক্রিকেটের জন্যও, ‘যেকোনো সময় যেকোনো সংস্করণে যেন খেলতে পারি সেই প্রস্তুতিই নিচ্ছি।’  

আজ শুরু তৃতীয় রাউন্ড ঘুরে দাঁড়াতে মরিয়া শেখ রাসেল
‘ক্ষমা করবেন, আমি কিছুই বলব না।’ রহমতগঞ্জের কাছে হারের পরদিন শেখ রাসেলের কোচ মারুফুল হক নীরব থাকলেন। হোটেল রুমে বসে সহকারী জুলফিকার মাহমুদ মিন্টুর সঙ্গে দলের পারফরম্যান্স কাটাছেঁড়া করতে থাকলেন। কিন্তু হিসাবের খাতা খুলে দেখেন ব্যর্থতার খোলসে বন্দী দল। স্বাধীনতা কাপের সেমিফাইনাল ধরলে দল টানা তিনটি ম্যাচ হেরেছে শেখ রাসেল। দুটি লিগের প্রথম দুই ম্যাচ। ট্রেবল জয়ের বছরে ১৬ ম্যাচের লিগে শেখ রাসেল সাকল্যে ম্যাচ হেরেছিল দুটি। আর দুই মৌসুম পর সেই শেখ রাসেল লিগের প্রথম দুই ম্যাচেই পয়েন্টশূন্য! এবার সবচেয়ে বড় বাজেটের দল শেখ রাসেল। অথচ মৌসুমে ১২ ম্যাচ খেলে মাত্র ৫ জয়, ২ ড্র আর ৫ হার। তবে ভেঙে না পড়ে, ঘুরে দাঁড়িয়ে একটা মাত্র জয় চান মারুফ। তৃতীয় রাউন্ড শুরুর দিনে আজ সেই ঘুরে দাঁড়ানোর মন্ত্রই জপছে শেখ রাসেল। কিন্তু লড়াইটা সহজ নয়। উত্তর বারিধারা আর রহমতগঞ্জ ছিল সহজ প্রতিপক্ষ, তবু হার। আজ তো চট্টগ্রাম আবাহনীর মতো শক্তিশালী প্রতিপক্ষ সামনে। তার ওপর এমএ আজিজ স্টেডিয়ামে চট্টগ্রাম আবাহনীর খেলা মানেই অনেক দর্শক। প্রথম দুই রাউন্ডে ভালোই দর্শক হয়েছে চট্টগ্রাম আবাহনীর ম্যাচে। আজ সন্ধ্যায় শেখ রাসেলের তৃতীয় ম্যাচে স্টেডিয়াম প্রায় ভরে যাবে বলেই অনেকের অনুমান। তবে পাল্টা জবাব দিতে শেখ রাসেল ঢাকা থেকে উড়িয়ে এনেছে ফিকরু তেফেরাকে। ফিটনেস ও শৃঙ্খলাভঙ্গের শাস্তি হিসেবে যাঁকে দলের বাইরে রাখা হয়েছিল কিছুদিন ধরে। আজ তাঁকে খেলানোর আভাস দিলেন মারুফ। তবে স্বাধীনতা কাপে ৬ গোল করা ইথিওপিয়ান স্ট্রাইকার এরপর আর গোলের দেখা পাননি। কাজেই আজ তাঁকে পেলেও শেখ রাসেল যে খুব বড় কিছু করে ফেলবে, সেই সম্ভাবনা কমই। ফিকরু চট্টগ্রাম এসে শৃঙ্খলা ভঙ্গ করা নিয়ে কথা বলতে চাইছিলেন না। তবে দল দুটি ম্যাচ হেরে গেলেও তিনি আশাবাদী, ‘দুটি ম্যাচে হার এমন কোনো ব্যাপার নয়। গতবার আইএসএলে আমার দল চ্যাম্পিয়ন হয়েছিল প্রথম দুটি ম্যাচ হেরেই। কাজেই এতে কষ্ট পাওয়ার কিছু নেই।’ তবে গোটা শেখ রাসেল দলই মানসিক কষ্টে আছে। সবার মুখ মলিন। দলের চার ফরোয়ার্ডের চোট। শাখাওয়াত রনি, কোমল, দলের সঙ্গেই আছেন। এমিলিও এসেছেন চট্টগ্রামে। অর্থাৎ সবাই মিলে দলটাকে ঘুরে দাঁড়ানোর জন্য অনুপ্রাণিত করতে চাইছেন। কিন্তু মাঠে তো খেলতে হবে। সেই খেলার লোকই নেই শেখ রাসেলের। কিন্তু অবস্থা এমন যে, দেয়ালে পিঠ ঠেকে গেছে। তাই এটি মারুফের কাছে ‘ডু অর ডাই ম্যাচ’, ‘একটা জয় পেলেই সব ঠিক হয়ে যাবে।’ একই কথা অভিজ্ঞ গোলরক্ষক বিপ্লবেরও। তাঁরা প্রেরণা পান এ মৌসুমে চট্টগ্রাম আবাহনীর সঙ্গে দুটি ম্যাচই ১-১ স্কোরলাইন দেখে। একটিতে শেষ পর্যন্ত টাইব্রেকারে হার। তৃতীয় রাউন্ডে এটিই অবশ্য সবচেয়ে বড় ও আকর্ষণীয় ম্যাচ। এবং এটি জিতেই চট্টগ্রাম আবাহনী চায় ময়মনসিংহ যেতে। হালিশহরে দলটির আবাসিক ক্যাম্পে একটা ফুরফুরে বাতাস বইছে। দল ছন্দে আছে। ছন্দটা বেঁধে দিয়েছেন রুবেল মিয়া। কোচ জোসেফ পাভলিকের মুখে তাই হাসি লেগে আছে সারাক্ষণ। খেলোয়াড়দের সঙ্গে মজা করছেন, দুষ্টুমি করছেন। ‘আমরা ভালো একটা জায়গায় থাকতে চাই। তাই শেখ রাসেলকে হারিয়ে চট্টগ্রাম পর্ব শেষ করাই আমাদের লক্ষ্য।’ পাভলিকের এ কথাটা হুমকি হিসেবেও নিতে পারে শেখ রাসেল। তবে স্থানীয় দর্শকেরা চট্টগ্রাম আবাহনীর জয়ের সঙ্গে চান ভালো ফুটবলও। সেটি পেলে তো তাঁদের জন্য সোনায় সোহাগা। দুই রাউন্ডের হাইলাইটস দ্বিগুণ দ্বিতীয় রাউন্ডে গোল হয়েছে ২২টি, প্রথম রাউন্ডের ঠিক দ্বিগুণ। উল্টো ফল জয়-পরাজয় ১, ড্র ৫। প্রথম রাউন্ডের এই ফল উল্টো গেছে দ্বিতীয় রাউন্ডে। অর্থাৎ এই রাউন্ডে ড্র ১, জয়-পরাজয় ৫। এগিয়ে মুক্তিযোদ্ধা দুই ম্যাচে ৪ পয়েন্ট আছে ঢাকা আবাহনী, চট্টগ্রাম আবাহনী, শেখ জামাল ও রহমতগঞ্জের। তবে সমান পয়েন্ট নিয়ে গোলগড়ে সবার ওপরে মুক্তিযোদ্ধা। অর্ধেক প্রথম দুই রাউন্ডে ১২ ম্যাচের প্রতি দুটিতে গড়ে একটি করে পেনাল্টি হয়েছে। সংখ্যাটা ৬। আজকের খেলা বাংলাদেশ প্রিমিয়ার ফুটবল লিগ শেখ জামাল-রহমতগঞ্জ চট্টগ্রাম আবাহনী-শেখ রাসেল (বিকেল ৪-৩০ মি. ও সন্ধ্যা ৭-৩০ মি., এমএ আজিজ স্টেডিয়াম, চট্টগ্রাম)

দেশে গেলেন সেন্টফিট
আগেই বলেছিলেন সন্তানসম্ভবা স্ত্রীর পাশে থাকার জন্য তাঁকে দেশে যেতে হবে। কালই তাই বেলজিয়ামের উদ্দেশে ঢাকা ছেড়েছেন বাংলাদেশ ফুটবল দলের কোচ টম সেন্টফিট। ১৭ আগস্ট ঢাকায় ফেরার কথা এই বেলজিয়ান কোচের। ওই দিন এসে প্রিমিয়ার লিগের ষষ্ঠ রাউন্ডের খেলা দেখবেন তিনি। এই রাউন্ডের ম্যাচগুলো শেষ হলে ২১ আগস্ট থেকে শুরু করবেন জাতীয় দলের অনুশীলন ক্যাম্প। ভুটানের সঙ্গে এশিয়ান গেমসের বাছাইয়ের প্লে-অফের প্রথম ম্যাচটি হবে আগামী ৬ সেপ্টেম্বর। এই ম্যাচ শেষে আবারও তাঁর দেশ থেকে ঘুরে আসার কথা। গত ২৭ জুলাই সেন্টফিটের সঙ্গে বাফুফের আনুষ্ঠানিক চুক্তি হওয়ার কথা ছিল। কিন্তু পেটের পীড়ার কারণে সেদিন চুক্তি সই করেননি সেন্টফিট। বাফুফের সঙ্গে একটি মৌখিক সমঝোতায় আপাতত তিন মাসের জন্য জাতীয় দলের কোচের দায়িত্ব পালন করে যাচ্ছেন। কিন্তু সেন্টফিট চলে গেলেও বাফুফের অনেক কর্মকর্তার মনেই সংশয় আবারও তিনি ফিরবেন কি না! নাইজেরিয়া জাতীয় দলের কোচ হওয়ার সংক্ষিপ্ত তালিকায় আগেই ছিলেন। এরপর সম্প্রতি দক্ষিণ আফ্রিকার একটি ওয়েব পোর্টালে দেওয়া সাক্ষাৎকারে জানিয়েছিলেন, নাইজেরিয়ার কোচ হতে চান তিনি। নাইজেরিয়াকে তুলতে চান রাশিয়া বিশ্বকাপের চূড়ান্ত পর্বে। বাংলাদেশে তিনি যে আর থাকছেন না, এই সংশয়টা আরও জোরালো হয় গত সপ্তাহে বাফুফের সঙ্গে আনুষ্ঠানিক চুক্তি না করায়। তবে ওই দিনই তিনি পরিষ্কার করে দিয়েছেন, ‘এ মুহূর্তে বাংলাদেশ ছাড়া অন্য কোনো ক্লাব বা ফেডারেশনের কোচ হওয়ার প্রস্তাব তাঁর কাছে নেই।’  

কিংস্টন টেস্ট অশ্বিনের পর রাহুলের আলো
কোথায় থামবেন অশ্বিন? প্রশ্ন উঠতে পারে, আচমকা এমন প্রশ্ন কেন? কিন্তু যা শুরু করেছেন ভারতীয় অফ স্পিনার, তাতে এ প্রশ্ন করার সময় এসে গেছে। কিংস্টন টেস্টের প্রথম দিনে ওয়েস্ট ইন্ডিজ অলআউট হয়েছে ১৯৬ রানে, তাতে ৫ উইকেটই অশ্বিনের। ক্যারিয়ারে ১৮তম বারের মতো ইনিংসে ৫ উইকেট প্রাপ্তি। অশ্বিনের বোলিং ও লোকেশ রাহুলের ব্যাটিংয়ে পরশু প্রথম দিনেই টেস্টের লাগাম হাতে তুলে নিয়েছিল ভারত। কাল দ্বিতীয় দিনে সেটি আরও সংহত করলেন রাহুল। এই প্রতিবেদন লেখার সময়ে ১২৮ রানে অপরাজিত ছিলেন ভারতীয় ওপেনার, টেস্ট ক্যারিয়ারে তাঁর তৃতীয় সেঞ্চুরি। রাহুলের সেঞ্চুরির সৌজন্যেই ভারতের রান হয়ে গেছে ২ উইকেটে ২১৮। হাতে ৮ উইকেট নিয়ে ক্যারিবীয়দের চেয়ে ২২ রান এগিয়ে গেছেন কোহলিরা। রাহুল আলো ছড়ানোর আগে, টেস্টের প্রথম দিনে ছিল অশ্বিনের দাপট। আগের টেস্টের দ্বিতীয় ইনিংসেই ৭ উইকেট পেয়েছিলেন, উপমহাদেশের বাইরে তাঁর প্রথম ৫ উইকেট পাওয়া। পরের ইনিংসেই আবারও ৫ উইকেট ভারতীয় অফ স্পিনারের! সেটিও একদা পেস বোলিংয়ের স্বর্গ স্যাবাইনা পার্কে! ১০ বছর পর এই ভেন্যুতে কোনো স্পিনার ৫ উইকেট পেলেন। ২০০৬ সালে সর্বশেষ কীর্তি দুজনের, ভারতীয় দলে অশ্বিনের দুই পূর্বসূরি হরভজন সিং ও অনিল কুম্বলে। উইকেট স্পিনবান্ধব নয়, শুধু বাউন্স ও বলের গতিতে পরিবর্তন এনেই পরশু অশ্বিনের এই সাফল্য। মারলন স্যামুয়েলসকে যেভাবে বোকা বানালেন, সেটি তো চোখে লেগে থাকার মতো। আগের বলেই ছক্কা, পরের বলটি আবারও ঝুলিয়ে দিলেন। আবারও তেড়েফুঁড়ে এলেন স্যামুয়েলস, কিন্তু মাঝপথে ভুল বুঝতে পেরে কোনোমতে ব্যাট ছোঁয়ালেন। লাভ হলো না, শর্ট লেগে ক্যাচ! জেসন হোল্ডারকে আউট করে যখন নিজের পঞ্চম উইকেটটি পেলেন, একটি রেকর্ডও হয়ে গেল অশ্বিনের। মাত্র ৩৪ ম্যাচে ১৮ বার ৫ উইকেট পেয়েছেন ভারতীয় স্পিনার। অর্থাৎ প্রায় ৫৩ শতাংশ ম্যাচেই ৫ উইকেট পেয়ে পেছনে ফেলেছেন মুত্তিয়া মুরালিধরনকে। শ্রীলঙ্কান কিংবদন্তি ৬৭ বার ৫ উইকেট পেয়েছেন ১৩৩ ম্যাচে (প্রায় ৫০ শতাংশ)। অশ্বিন নিজেও এমন অর্জনে উল্লসিত, ‘ক্রিকেট খেলা শুরুর পর থেকেই সবাই স্বপ্ন দেখে এমন কিছু করার, যা আগে কেউ করেনি। আমি খুশি, ক্যারিয়ারের যেকোনো পর্যায়েই সবার চেয়ে একটি ব্যাপারে এগিয়ে থাকলাম। খুব ভালো লাগছে, তবে আমাকে আরও উন্নতি করতে হবে।’ যে ফর্মে আছেন অশ্বিন, এরপরও যদি উন্নতি করতে চান, তাহলে প্রতিপক্ষের ব্যাটসম্যানদের প্রমাদ গুনতে হবে। এ নিয়ে টানা চার টেস্টে ৫ উইকেট পেলেন, মোট পাঁচবার! তবু এই টেস্টের আলোটা পুরোপুরি অশ্বিনের ওপর নয়, কারণ ব্যাটিংয়ে দেখা মিলল রাহুলের। মুরালি বিজয়ের চোটের কারণে দলে ঢুকে সুযোগটাকে কী দারুণভাবেই না কাজে লাগাচ্ছেন ২৪ বছর বয়সী ওপেনার। ব্যাটিংয়ের ব্যাকরণ মেনে এমনই আগ্রাসী ইনিংস খেললেন যে ওয়েস্ট ইন্ডিজের ধারাভাষ্যকারেরাও হয়ে পড়লেন স্মৃতিকাতর। কারও মনে পড়ে গেল রাহুল দ্রাবিড়ের কথা, কেউ এক ধাপ এগিয়ে সুনীল গাভাস্কারের সঙ্গেই তুলনা শুরু করে দিলেন। এখনই এত দূর ভাবাটা বাড়াবাড়ি, তবে অনেক দিন পর মায়াঞ্জন বুলিয়ে দেওয়ার মতোই ছিল রাহুলের ব্যাটিং। ক্রিকইনফো।   

ফেল্‌প্‌সই আদর্শ, ফেল্‌প্‌সই প্রতিপক্ষ
উচ্চতা খুব বেশি নয়। ৫ ফুট ৯ ইঞ্চি। ৬ ফুট ৪ ইঞ্চির মাইকেল ফেল্‌প্‌সের তুলনায় কোসুকে হাগিনো খর্বাকৃতির। আর সাঁতারে লম্বা হওয়ার তো একটা বাড়তি সুবিধা আছেই। কিন্তু মানুষ যে তাঁর স্বপ্নের সমান বড়। নিজের স্বপ্ন দিয়েই তাই এই উচ্চতাগত বাধাটা জয় করতে চান হাগিনো। কী স্বপ্ন? রিও অলিম্পিকে সর্বকালের সেরা সাঁতারু ফেল্‌প্‌সকে হারানো! রিও অলিম্পিককে রাঙিয়ে দিয়ে ক্যারিয়ারে যতি টানার কথা ভাবছেন ফেল্‌প্‌স। আর জাপানি সাঁতারু হাগিনো কিনা স্বপ্ন দেখছেন ফেল্‌প্‌সের বিদায়টাকে বিষাদময় করে তোলার! স্বপ্ন দেখার এই সাহসটাও কিন্তু এমনি এমনি পাননি ২১ বছর বয়সী হাগিনো। ফেল্‌প্‌সকে তিনি হারিয়েছেনও। ২০১২ লন্ডন অলিম্পিকেই ৪০০ মিটার ব্যক্তিগত মিডলেতে ব্রোঞ্জ জিতেছিলেন হাগিনো। একই ইভেন্টে তাঁর প্রতিদ্বন্দ্বী ফেল্‌প্‌স হয়েছিলেন চতুর্থ। একবার যেহেতু পেরেছেন, আবার কেন নয়! হাগিনোও তাই আত্মবিশ্বাসী, ‘চার বছর আগের অলিম্পিকের চেয়ে এখন আমি অনেক পরিণত। এবার আমার লক্ষ্য ২০০ ও ৪০০ মিটার ব্যক্তিগত মিডলেতে সোনা জয়।’ এবার অবশ্য ৪০০ মিটার ব্যক্তিগত মিডলেতে ফেল্‌প্‌স থাকছেন না। সর্বকালের সেরা অলিম্পিয়ানের ব্যক্তিগত তিনটি ইভেন্ট—১০০ মিটার বাটারফ্লাই, ২০০ মিটার বাটারফ্লাই ও ২০০ মিটার ব্যক্তিগত মিডলে। শেষ ইভেন্টটিতে ফেল্‌প্‌সের সঙ্গে লড়বেন হাগিনো। জাপানিরা তো এরই মধ্যে এই ইভেন্টটাকে ‘ফেল্‌প্‌স বনাম হাগিনো’ হিসেবে দেখতে শুরু করেছে। ২০০ মিটার ব্যক্তিগত মিডলেতে এই বছরের সেরা টাইমিংটাও হাগিনোর। টোকিওতে গত এপ্রিলে জাপান সাঁতার মিটে তাঁর সময় লেগেছিল ১ মিনিট ৫৫.০৭ সেকেন্ড। সব মিলিয়ে হাগিনোর চোখে বিশাল স্বপ্ন। এটির জোরেই শারীরিক বাধাটাও জয় করতে পারবেন বলে আত্মবিশ্বাসী ২০১৪ সালের বিশ্বসেরা এই সাঁতারু, ‘ফেল্‌প্‌স-লোক্‌টিদের হাত স্বাভাবিকভাবেই আমার চেয়ে বড়। আশা করছি, মানসিক শক্তি আর টেকনিক দিয়ে আমি এই জায়গায় ওদের সঙ্গে লড়তে পারব।’ সুইমিংপুলে প্রতিপক্ষ হলেও এমনিতে হাগিনো ফেল্‌প্‌সের বড় ভক্ত। ছোটবেলায় ফেল্‌প্‌সে মুগ্ধ হয়েই সাঁতারু হওয়ার ইচ্ছা হয়েছিল। তাঁকেই আদর্শ মেনে বড় হয়েছেন। সেই মুগ্ধতা যে এখনো কাটেনি, তাও রাখঢাক না করেই বললেন হাগিনো, ‘তাঁর বিপক্ষে লড়াইটাও গর্বের ব্যাপার। বেইজিংয়ে তিনি যখন ৮টা সোনা জেতেন, আমি সেটি টেলিভিশনে দেখেছিলাম। যদি আমি তাঁকে হারিয়েও দিই, আমার পক্ষে কখনোই ফেল্‌প্‌স হওয়া সম্ভব না।’ জাপানি সংবাদমাধ্যম অবশ্য হাগিনোর শেষ কথাটাকে কেবল বিনয় হিসেবেই দেখছে! এএফপি।  

অলিম্পিক কর্নার সেলফি তোলার স্বপ্ন
১০০ মিটার বাটারফ্লাইয়ে মেডেল জয়ের আশা তাঁর নেই, স্বপ্ন শুধু পুলে নিজের সেরাটুকু ঢেলে দেওয়ার। তবে সিরিয়ান সাঁতারু রামি আনিসের আরেকটি স্বপ্ন আছে—সেলফি তুলতে চান মাইকেল ফেল্‌প্‌সের সঙ্গে। সিরিয়ান হলেও অলিম্পিকে ২৫ বছর বয়সী সাঁতারু যাচ্ছেন শরণার্থী দলের হয়ে। দেশের পতাকাতলে না হোক, প্রথম অলিম্পিকের স্বপ্ন তো পূরণ হচ্ছে। অন্য স্বপ্নটি পূরণ হবে? ২০০৯ ও ২০১১ বিশ্ব চ্যাম্পিয়নশিপেও গিয়েছিলেন আনিস, সেগুলোর কোনো একটিতেই ফেল্‌প্‌সের সঙ্গে ছবিও তুলতে চেয়েছিলেন। কিন্তু সর্বকালের সেরা সাঁতারু সেবার ‘না’ করে দিয়েছিলেন। হতাশায় মুষড়ে পড়লেও হাল ছাড়েননি আনিস। তাঁর কোচ কারিন ভারবাউয়েনই জানিয়েছেন, ‘রামি সত্যি সত্যিই ফেল্‌প্‌সে‌র সঙ্গে দেখা করতে চায়। এর আগেও একবার চেষ্টা করেছিল। অনেক কষ্ট পেয়েছিল সেবার। আমি ওকে বুঝিয়েছি, কোনো একদিন ওকে ফেল্‌প্‌সের সঙ্গে দেখা করার ও ছবি তোলার ব্যবস্থা করে দেব।’ এএফপি।  

অলিম্পিক কর্নার ব্রায়ান যমজদের ‘না’
রিও অলিম্পিকের আয়োজকদের উদ্বেগ কমছে না। এমনিতেই জঙ্গি হামলার আশঙ্কা, অলিম্পিক ভিলেজের নানা সমস্যা আয়োজকদের কপালে ফেলেছে চিন্তার ভাঁজ। তার মধ্যে আবার এসে গেল পুরোনো আরেকটি ঝামেলা—জিকা ভাইরাস। অনেক অলিম্পিয়ানই এটিকে কারণ দেখিয়ে যাচ্ছেন না রিওতে। তালিকাটা লম্বা হলো আরেকটু, রিওতে যাচ্ছেন না যুক্তরাষ্ট্রের দুই ব্রায়ান ভাই, বব ও মাইক ব্রায়ান। সরাসরি জিকা ভাইরাসের কথা অবশ্য বলেননি ২০১২ অলিম্পিক টেনিসের দ্বৈতে সোনাজয়ীরা। তবে ফেসবুকে নিজেদের পেজে স্বাস্থ্যগত ঝুঁকিকেই না যাওয়ার কারণ দেখিয়েছেন বব ব্রায়ান, ‘ঘণ্টার পর ঘণ্টা বিবেচনার পর আমি ও মাইক রিও অলিম্পিকে না যাওয়ার সিদ্ধান্ত নিয়েছি। খেলার ইচ্ছা ছিল, কিন্তু স্বামী ও পিতা হিসেবে, পরিবারের স্বাস্থ্যই আমাদের কাছে বেশি প্রাধান্য পাচ্ছে।’ এর আগে টেনিস খেলোয়াড়দের মধ্যে মিলোস রাওনিচ, টমাস বার্ডিচ, ডমিনিক থিয়েম জিকা ভাইরাসকে কারণ দেখিয়ে রিও অলিম্পিক থেকে সরে দাঁড়িয়েছেন। জেসন ডে, জর্ডান স্পিথ, ডাস্টিন জনসন, ররি ম্যাকইলরয়ের মতো গলফের বড় তারকারাও সরে দাঁড়িয়েছেন একই কারণে। এএফপি।  

অলিম্পিক কর্নার ধূমপান বন্ধ হোক
কোনো সংবিধিবদ্ধ সতর্কীকরণ নয়, এটি রিও অলিম্পিকের আয়োজকদের কাছে অস্ট্রেলিয়ান অলিম্পিক কমিটির অনুরোধ। অলিম্পিকে অ্যাথলেটদের ‘ভিলেজে’ ধূমপানের ওপর কড়া নিষেধাজ্ঞা দেওয়ার অনুরোধ করেছে তারা। কারণও দেখিয়েছে, তাদের অ্যাথলেটরা যে ভবনে আছেন, গত শুক্রবার সেটির নিচতলায় আবর্জনার মধ্যে কারও ছুড়ে ফেলা সিগারেট থেকে নাকি আগুন ধরে গেছে। এমনিতেই অলিম্পিক ভিলেজের কক্ষগুলো নিয়ে অনেক দলের অভিযোগ ছিল। তার ওপর ঘটল এ ঘটনা। আগুন ধরায় সিঁড়ির চারপাশ নাকি ধোঁয়ায় ভরে গিয়েছিল এবং কোনো এক অজানা কারণে সে সময় ফায়ার অ্যালার্মও নিষ্ক্রিয় করে রাখা হয়েছিল। পুরো ব্যাপারটিকে ‘পুরোপুরি অগ্রহণযোগ্য’ জানিয়ে অস্ট্রেলীয় প্রতিনিধিদলের প্রধান কিটি চিলার শনিবার সংবাদ সম্মেলনে বলেছেন, ‘রিও ২০১৬-এর আয়োজক কমিটিকে আমরা অনুরোধ করেছি ধূমপানের বিরুদ্ধে কঠোর ব্যবস্থা নিতে। অলিম্পিকে প্রতিটি ভিলেজই ধূমপানমুক্ত রাখা উচিত।’ রয়টার্স।

অলিম্পিক কর্নার উড়ে এল ঘোড়ারা
রিও ডি জেনিরোর রাস্তায় ঘোড়ার সারি দেখে অনেকেরই নিশ্চয়ই ভুরু কুঁচকে গেছে। শহরে এত ঘোড়া কেন? সেগুলো কোথায়ই বা নিয়ে যাওয়া হচ্ছে? আসলে অলিম্পিক উপলক্ষে এই ঘোড়ারা ব্রাজিলে ‘বেড়াতে’ এসেছে। ইকুয়েস্ট্রিয়ান নামের একটা ইভেন্টের মূল কুশীলবই ঘোড়া, সে জন্য সরাসরি লন্ডন থেকে উড়িয়ে আনা হয়েছে ঘোড়াগুলোকে। এমিরেটসের বোয়িং ৭৭৭-এ প্রথমে সেগুলো যাত্রা শুরু করেছে লন্ডন থেকে। মধ্যরাতে রিও বিমানবন্দরে নামার পর সেগুলোকে নিয়ে যাওয়া হয়েছে প্রতিযোগিতার ভেন্যু ডিওডোরোতে। প্রথম দফায় ঘোড়াগুলো প্রতিদ্বন্দ্বিতা করবে ব্রিটেন, কানাডা, অস্ট্রেলিয়া, নিউজিল্যান্ড, জিম্বাবুয়ে, ব্রাজিল, জাপান, ইতালি ও চীনের হয়ে। অন্য ঘোড়াগুলো আসবে বেলজিয়ামের লিয়েগে ও যুক্তরাষ্ট্রের মায়ামি থেকে। সব মিলিয়ে ৪৩টি দেশের মোট ২০০টি ঘোড়া প্রতিদ্বন্দ্বিতা করছে রিও অলিম্পিকে। রয়টার্স।  

বুলাওয়ে টেস্ট হারের আগে উইলিয়ামসের লড়াই
ক্রিজে যখন নামছিলেন, ইনিংস পরাজয় এড়াতেই জিম্বাবুয়ের দরকার আরও ২৮৮ রান। উইকেট বাকি শুধু লেজের দিকের চারটি। শন উইলিয়ামসের পক্ষে এই টেস্টে দ্বিতীয়বার নিউজিল্যান্ডকে ব্যাটিংয়ে নামানো দুরূহ কাজই ছিল। তবু চেষ্টা করেছেন জিম্বাবুইয়ান অলরাউন্ডার, দুর্দান্ত সেঞ্চুরিও করেছেন। কিন্তু তাতে লাভ হয়নি। নিউজিল্যান্ডের সঙ্গে সিরিজের প্রথম টেস্টটা চার দিনের মধ্যেই ইনিংস ও ১১৭ রানে হেরে গেছে জিম্বাবুয়ে। তৃতীয় দিন জিম্বাবুয়েকে ইনিংস পরাজয় এড়ানোর স্বপ্ন দেখানো ক্রেইগ আরভিন কাল দিনের নবম বলেই আউট। এরপরই ক্রিজে এলেন উইলিয়ামস। এই টেস্টে জিম্বাবুয়ের সবচেয়ে সুন্দর সময়টাও এল তখনই। সপ্তম উইকেটে অধিনায়ক গ্রায়েম ক্রেমারের সঙ্গে মিলে করলেন ১১৮ রান। ক্রেমার ৩৩ রান করে ফিরে গেলেও উইলিয়ামসের লড়াই চলে আরও কিছুক্ষণ। কিন্তু ১১৯ রান করে নবম ব্যাটসম্যান হিসেবে এই বাঁহাতি অলরাউন্ডার আউট হতেই শেষ জিম্বাবুয়ের সংগ্রাম। বাকি আনুষ্ঠানিকতা নিউজিল্যান্ড সেরে নিল ৫.৫ ওভারে। বড় জয় দিয়েই শুরু হলো কেন উইলিয়ামসনের অধীনে কিউইদের টেস্ট-যাত্রা। বিদেশের মাটিতে তাদের এর চেয়ে বড় জয় আছেই আর একটি, ২০০৫ সালে। জিম্বাবুয়ের বিপক্ষেই, ইনিংস ও ২৯৪ রানে। ক্রিকইনফো। সংক্ষিপ্ত স্কোর: জিম্বাবুয়ে: ১৬৪ ও ৭৯ ওভারে ২৯৫ (উইলিয়ামস ১১৯, আরভিন ৫০, রাজা ৩৭; বোল্ট ৪/৫২)। নিউজিল্যান্ড ১ম ইনিংস: ৫৭৬/৬ ডি. (টেলর ১৭৩*, ওয়াটলিং ১০৭, ল্যাথাম ১০৫, উইলিয়ামসন ৯১)। ফল: নিউজিল্যান্ড ইনিংস ও ১১৭ রানে জয়ী। ম্যান অব দ্য ম্যাচ: রস টেলর।  

৮০ বছর পরও ওয়েন্স...
বার্লিন রেলস্টেশনে নেমেই এক ভয়ংকর অভিজ্ঞতা হয়েছিল সেদিন জেসি ওয়েন্সের। একদল মানুষ দাঁড়িয়ে তাঁকে দুয়ো দিচ্ছে, গালমন্দ করছে। অনেক তরুণীর হাতে কাঁচি। ভিড়ের মধ্যে ওরা চেষ্টা করছে ওয়েন্সের গায়ের জামাকাপড় কেটে দিতে। কয়েকজন আবার স্লোগান দিচ্ছেন, ‘কোথায় জেসি? কোথায় জেসি?’ আসলে দেখতে পেয়েও না দেখার ভান। কী অবজ্ঞা, কী অপমান! কিন্তু কেন এই অপমান? কাজটা করা হয়েছিল জার্মানির তখনকার শাসক অ্যাডলফ হিটলারের ‘আর্য শ্রেষ্ঠত্ব’ তত্ত্ব মেনে। যে তত্ত্ব অনুযায়ী, ‘আর্য’ মানে জার্মানরা পৃথিবীর সেরা জাতি। তাই পুরো পৃথিবীর নেতৃত্বও তাদের হাতেই থাকা উচিত। সেই তত্ত্ব প্রমাণের জন্য হিটলারের জার্মানি বেছে নিয়েছিল ১৯৩৬ সালের বার্লিন অলিম্পিক। এমনকি তিনি ঘোষণাও দিয়ে দেন, তাঁর দেশে অলিম্পিকে ইহুদিরা অংশ নিতে পারবে না। কিন্তু এর ফলে অনেক দেশ যখন অলিম্পিক বয়কটের হুমকি দেয়, হিটলার সেই ঘোষণা থেকে সরে আসেন। তবে প্রবল জাতিবিদ্বেষ তো তাঁর যায়নি! এমন এক অলিম্পিকে কিনা অংশ নিতে গেলেন জেসি ওয়েন্সের মতো যুক্তরাষ্ট্রের এক কৃষ্ণাঙ্গ দৌড়বিদ! জেসি ওয়েন্স সব বিদ্রূপ-অপমানের বদলা নিয়েছিলেন মাঠে নেমে। হিটলারকে জবাব দিয়েছিলেন এক এক করে ১০০ মিটার, ২০০ মিটার, ১০০ মিটার রিলে ও লং জাম্পে সোনা জিতে। একাই প্রমাণ করে দেন, হিটলারের তত্ত্বটা শুধুই ফাঁপা বুলি। গুঞ্জন আছে, এতে হিটলারের এতই আঁতে ঘা লেগেছিল যে তিনি ইহুদি আর কৃষ্ণাঙ্গ অ্যাথলেটদের সঙ্গে হাত মেলাতে হবে দেখে তো পদক বিতরণী অনুষ্ঠানেই থাকেননি। এমন কীর্তি গড়েও তাই হিটলারের অভিনন্দন পাননি ওয়েন্স। পরে অনেক ইতিহাসবিদ অবশ্য দাবি করেছেন, হিটলারের ইচ্ছে করে হাত না মেলানোর গুঞ্জনটা সত্যি নয়। ওই সময় অন্য একটা সূচি থাকার কারণেই তিনি পদক বিতরণী অনুষ্ঠানে থাকতে পারেননি। সেই বিতর্কিত বার্লিন অলিম্পিকটা শুরু হয়েছিল আজ থেকে ঠিক ৮০ বছর আগে, ১৯৩৬ সালের ১ আগস্ট। ওয়েন্স না-ফেরার দেশে চলে গেছেন ১৯৮০ সালে, ৬৬ বছর বয়সে। তবে আরও একটা অলিম্পিকের আগে এবং বার্লিন অলিম্পিকের ৮০ বছর পূর্তির সময়ে খুব স্বাভাবিকভাবেই ওই ঘটনাটা ঘুরেফিরে আসছে। জার্মান দৈনিক বিল্ড-এর সঙ্গে এ নিয়ে কথা বলতে গিয়ে বাবার মুখ থেকে শোনা ওই ঘটনার স্মৃতিচারণা করেছেন ওয়েন্স-কন্যা মারলিন ওয়েন্স রানকিন। তাঁর কথা তো বলে গুঞ্জনটা ছিল সত্যিই, ‘আমার বাবা সব সময় বলতেন, “আমি তো হিটলারের সঙ্গে হাত মেলাতে বার্লিন যাইনি। আমি দৌড়াতে গিয়েছিলাম এবং সেটাই করেছি। আমি আজ আমার জায়গাতেই আছি, কিন্তু হিটলার কোথায় আছে আমি জানি না।” বাবার এই কথা শুনে আমারও মনে হয়েছে, তিনি (হিটলার) তাঁর সঙ্গে হাত মেলাননি।’ এ প্রসঙ্গটি নিজের আত্মজীবনীতেও উল্লেখ করেছেন ওয়েন্স। সেখানে লিখেছেন, ওই কীর্তি গড়ার পর বার্লিন গেমসে একই কক্ষে যখন হিটলারের সঙ্গে তাঁর দেখা হয়, হিটলার শুধু একটু সৌজন্যসূচক হাত তুলেছিলেন দূর থেকে। রানকিনও তাই বলেছেন, ‘বাবাকে নিয়ে লেখা ওই বইটাই আমার প্রিয়। আমি আসলে ঠিক জানি না কী হয়েছিল। তবে আমার বাবা গল্প বানানোর মানুষ ছিলেন না। তিনি ও রকম বলেছেন মানে আসলে সেটাই ঘটেছিল।’ এএফপি।  

বাদ সেই ম্যাক্সওয়েল!
ফর্মের সঙ্গে যুঝছেন বেশ কিছুদিন। তারপরও দল থেকে বাদ পড়ে যাবেন, সেটা হয়তো ভাবেননি। গত বছর অস্ট্রেলিয়ার বর্ষসেরা ওয়ানডে ক্রিকেটার হয়েছেন, গ্লেন ম্যাক্সওয়েলকে ছাড়া অস্ট্রেলিয়ার ওয়ানডে দল ভাবাই কঠিন! কিন্তু সেই ম্যাক্সওয়েলই এবার শ্রীলঙ্কার বিপক্ষে পাঁচ ম্যাচের ওয়ানডে দলে জায়গা পাননি। ম্যাক্সওয়েলের পড়তি ফর্মকেই বাদ পড়ার কারণ দেখিয়েছেন অস্ট্রেলিয়ার প্রধান নির্বাচক রডনি মার্শ, ‘আমরা জানি, গ্লেন অস্ট্রেলিয়ার জন্য একজন ম্যাচ উইনার। কিন্তু ওর এখনকার ফর্ম হিসেবে দলে নেওয়া কঠিন। গত ১০ ওয়ানডেতে ওর ব্যাটিং গড় ১০-এর কম। সংখ্যাই সবকিছু বলছে। আমরা গ্লেনকে বলেছি ভিক্টোরিয়া ও অস্ট্রেলিয়া ‘এ’ দলের হয়ে খেলায় মনোযোগ দিতে। সেখানে ভালো করলে সে আবার দলে জায়গা পেতে পারে।’ টেস্ট দল থেকে বেশ কয়েকবার বাদ পড়েছেন। তবে ২০১২ সালে অভিষেকের পর সীমিত ওভারের দলে এই প্রথম জায়গা পেলেন না ম্যাক্সওয়েল। আবার ফিরে আসার প্রতিজ্ঞাই শোনালেন ২৭ বছর বয়সী অলরাউন্ডার, ‘এটা মেনে নেওয়া কঠিন। এখন আমাকে টিভির সামনে বসেই অস্ট্রেলিয়াকে রঙিন পোশাকে খেলতে দেখতে হবে। তবে এখন আমি পরের সফরে থাকাটা নিশ্চিত করার জন্য অনুশীলনে আরও সময় দেওয়ার প্রেরণা পাচ্ছি।’ পাঁচ ম্যাচের ওয়ানডে সিরিজ শুরু হবে ২১ আগস্ট। রয়টার্স।

ফিগো, সাবধান!
১৬টি বছর কেটে গেছে। কিন্তু বার্সেলোনা সমর্থকেরা এখনো বার্সেলোনা ছেড়ে লুইস ফিগোর রিয়াল মাদ্রিদে যাওয়াটা মেনে নিতে পারেননি। সমর্থকেরা কী, স্বয়ং রিস্টো স্টইচকভই তো মানতে পারেননি। বুলগেরিয়ান কিংবদন্তি নব্বইয়ের শেষ দিকে বার্সায় ফিগোর সঙ্গে খেলেছেন। কিন্তু সাবেক পর্তুগিজ সতীর্থকেই এবার একটু কৌতুকের সুরে দিলেন হুমকি—বার্সেলোনায় এসে দেখো একবার, তোমাকে আমি অপমান করব! আমেরিকান সম্প্রচার সংস্থা ইউনিভিশনের একটা অনুষ্ঠানে এসেছিলেন সাবেক দুই ক্লাব-সতীর্থ। সেখানেই উঠে এল ২০০০ সালে বিতর্কের জন্ম দিয়ে ফিগোর বার্সা ছেড়ে রিয়ালে যাওয়ার প্রসঙ্গটি। পর্তুগিজ কিংবদন্তিকে প্রশ্ন করা হয়, বার্সেলোনায় এলে কেউ কি আপনাকে অপমান করে? ফিগো তখন স্টইচকভকে দেখিয়ে বলেন, ‘অন্য কেউ না, শুধু ও-ই করে।’ জবাবে সাবেক বার্সা ফরোয়ার্ড একেবারে উগ্র কাতালুনিয়ান, ‘যদি তোমাকে কখনো বার্সেলোনায় দেখি, আমি অপমান করব।’ মার্কা।

বিচিত্রিতা অলিম্পিক স্কুল
সেই ১৯৫২ সাল থেকে যুক্তরাষ্ট্রের প্রতিটি অলিম্পিক দলে ক্যালিফোর্নিয়ার লং বিচের উডরো উইলসন হাইস্কুলের অন্তত একজন হলেও প্রতিনিধিত্ব করেছেন। 

মাঠে মেসি
মুখে দাড়ি, চুলে সাদা রং—কোপা আমেরিকার পর এই প্রথম মাঠে দেখা গেল তাঁকে। বার্সেলোনার হয়ে প্রাক-মৌসুম প্রস্তুতি ম্যাচে ৪৫ মিনিট খেলেছেন লিওনেল মেসি। গোল পাননি, গোলে সহায়তাও করতে পারেননি। তারপরও বড় ব্যবধানে জিততে সমস্যা হয়নি বার্সার। পরশু ডাবলিনে সেল্টিককে ৩-১ গোলে হারিয়েছে স্প্যানিশ চ্যাম্পিয়নরা। এদিন মাঠে নেমেছে রিয়াল মাদ্রিদও, মার্সেলোর জোড়া আর মারিয়ানোর এক গোলে যুক্তরাষ্ট্রের মিশিগানে প্রীতি টুর্নামেন্টের ম্যাচে চেলসিকে হারিয়েছে ৩-২ ব্যবধানে। চেলসির দুটি গোলই করেছেন এডেন হ্যাজার্ড রয়টার্স  

অলিম্পিকে বাংলাদেশ কোচহীন সফরের সংস্কৃতি চলছেই
গত অলিম্পিকের ঘটনা। সাঁতারু মাহফিজুর রহমানের (সাগর) সঙ্গে লন্ডনে গিয়েছিলেন ফেডারেশনের কর্মকর্তা মাহফুজা আক্তার (তানিয়া)। কোচ হিসেবেই লন্ডনে মাহফিজুরের সফরসঙ্গী হয়েছিলেন ওই কর্মকর্তা। কিন্তু কোথায় অনুশীলন পুল, সূচি কখন, কোন পুলে হিট—এসবের কিছুই জানতেন না মাহফুজা। মাহফিজুরকেই সব খুঁজে নিতে হয়েছিল। বিব্রতকর ওই অভিজ্ঞতার কথা লন্ডন থেকে ফিরে একাধিকবার শুনিয়েছিলেন মাহফিজুর। ২০১১ সালে কুয়েতে চতুর্থ এশিয়ান এয়ারগান চ্যাম্পিয়নশিপে দশমিক ২ পয়েন্টের ব্যবধানে পদক হাতছাড়া হয়েছিল সৈয়দা সাদিয়া সুলতানার। বাছাইপর্ব শেষ হওয়ার পর সাদিয়া রেঞ্জ ছেড়ে বাইরে দুপুরের খাবার খেতে গিয়েছিলেন। কিন্তু ফাইনাল শুরুর আগের নির্ধারিত সময়ে রিপোর্টিংয়ে উপস্থিত না থাকায় তাঁর চূড়ান্ত স্কোর থেকে ২ পয়েন্ট জরিমানা হিসেবে কেটে নেওয়া হয়েছিল। ওই দলের সঙ্গে কোচ না পাঠিয়ে ইমরান চৌধুরীকে ম্যানেজার করে পাঠিয়েছিল শুটিং ফেডারেশন। সেদিন ওই কর্মকর্তার অজ্ঞতার কারণে নিশ্চিত পদক হাতছাড়া হয়েছিল বাংলাদেশের। এমন উদাহরণ ভূরি ভূরি দেওয়া যাবে। বড় আন্তর্জাতিক গেমসে কোচ না পাঠানোটা যেন সংস্কৃতির অংশ হয়ে দাঁড়িয়েছে বাংলাদেশের জন্য। এবার রিও অলিম্পিকেও কোচ ছাড়াই যাচ্ছে অ্যাথলেটিকস ও সাঁতার দল। দ্রুততম মানব মেজবাহ আহমেদ ও মানবী শিরীন আক্তারের সঙ্গে অলিম্পিকে যাচ্ছেন অ্যাথলেটিকস ফেডারেশনের সাধারণ সম্পাদক ইব্রাহিম চেঙ্গিস এবং সহসভাপতি শাহ আলম। সাঁতারু মাহফিজুর রহমান ও সোনিয়া আক্তারের সঙ্গী সাঁতার ফেডারেশনের সাধারণ সম্পাদক রফিজ উদ্দিন। দলের সঙ্গে যে কোচ পাঠাতেই হবে, বাংলাদেশ অলিম্পিক অ্যাসোসিয়েশনকে (বিওএ) আয়োজক কমিটি এমন কোনো শর্তও দেয়নি। তা ছাড়া অলিম্পিকে পদক জয়ের আশাও করে না বাংলাদেশ, হিটেই বাদ পড়েন খেলোয়াড়েরা। তবু একজন অভিজ্ঞ কোচ পাঠালে উপকারই হয় তাঁদের। সেই হিসেবে কোরিয়ান কোচ পার্ক তে গুনকেই ব্রাজিলে আশা করেছিলেন সাঁতারুরা। কিন্তু পার্ককে ব্যস্ত রাখা হয়েছে প্রতিভাবান সাঁতারু খোঁজার দায়িত্ব দিয়ে। এভাবে কর্মকর্তাদের বিদেশভ্রমণে খেলোয়াড়দের লাভ হয় কতটুকু? সাঁতারের সাধারণ সম্পাদক রফিজ উদ্দিনের দাবি, ব্রাজিলে তিনি সাঁতারুদের সহযোগিতা করতে পারবেন, ‘নিজে কখনো না সাঁতরালেও কিংবা কোচিং না করালেও চার বছর ফেডারেশনের দায়িত্বে থেকে অনেক কিছু শিখেছি। সেই অভিজ্ঞতা দিয়ে সেখানে সাঁতারুদের সহায়তা করতে পারব।’ অ্যাথলেটিকস ফেডারেশনের সহসভাপতি শাহ আলম অবশ্য সাবেক অ্যাথলেট। একসময় কোচিংও করিয়েছেন। জোরালো যুক্তি আছে তাঁর, ‘দীর্ঘদিন কোচিং করিয়েছি, গত দুই দশক নানা ব্যস্ততায় যদিও কোচিংয়ে সময় দিতে পারিনি। তবে এখন আবার সময় দিচ্ছি।’ বাস্তবতা হচ্ছে, এই কর্মকর্তারা সারা বছর অপেক্ষায় থাকেন কখন একটা বড় গেমস আসে, আর তাতে ভ্রমণের সুযোগ মেলে!  

রেকর্ড কর্নার আটের সেরা আকরাম
১২৩ ম্যাচের আন্তর্জাতিক ক্যারিয়ার। শন উইলিয়ামস ব্যাটও করেছেন ১২৩ ইনিংস। জিম্বাবুয়ের ব্যাটসম্যান তাতে মাত্র দুবারই আটে নেমেছেন। সর্বশেষ কাল বুলাওয়ে টেস্টে নিউজিল্যান্ডের বিপক্ষে দ্বিতীয় ইনিংসে। তিন টেস্টের ক্যারিয়ারের একমাত্র সেঞ্চুরিটিও কাল আটে নেমেই পেলেন উইলিয়ামস (১১৯)। আর মাত্র ৯ রান বেশি করলেই উইলিয়ামস পেছনে ফেলতেন হিথ স্ট্রিককে (১২৭*)। দখলে নিতেন আটে নেমে জিম্বাবুয়ের সর্বোচ্চ টেস্ট ইনিংসের রেকর্ড। টেস্ট ক্রিকেট ৭৯ বার কোনো ব্যাটসম্যানকে আটে নেমে সেঞ্চুরি করতে দেখেছে। যার মাত্র ২০টি উইলিয়ামসের ইনিংসের চেয়ে বড়। ১৯৯৬ সালে শেখুপুরায় জিম্বাবুয়ের বিপক্ষেই ওয়াসিম আকরামের অপরাজিত ২৫৭ রান আট নম্বর ব্যাটসম্যানের সর্বোচ্চ। ঘটনাচক্রে আটে নেমে সর্বোচ্চ তিনটি ইনিংসই পাকিস্তানিদের। টেস্টে আটে নেমে সর্বোচ্চ ইনিংস ২৫৭* ওয়াসিম আকরাম পাকিস্তান-জিম্বাবুয়ে শেখুপুরা ১৯৯৬ ২০৯ ইমতিয়াজ আহমেদ পাকিস্তান-নিউজিল্যান্ড লাহোর ১৯৫৫ ১৫৪ কামরান আকমল পাকিস্তান-ইংল্যান্ড লাহোর ২০০৫ ১৪৪ মহেন্দ্র সিং ধোনি ভারত-ও. ইন্ডিজ কলকাতা ২০১১ ১৪০ ড্যানিয়েল ভেট্টোরি নিউজিল্যান্ড-শ্রীলঙ্কা কলম্বো ২০০৯

ত্রাণের অভাবে দুর্গত মানুষ
ফরিদপুর, রাজবাড়ী, শেরপুর ও গাইবান্ধায় বন্যা পরিস্থিতির আরও অবনতি হয়েছে। পানি উঠেছে নতুন নতুন এলাকায়। তবে বন্যা পরিস্থিতি অপরিবর্তিত রয়েছে সিরাজগঞ্জ, জামালপুর, কুড়িগ্রাম ও টাঙ্গাইলে। বন্যা পরিস্থিতির উন্নতি হয়েছে কেবল বগুড়ায়। তবে সব জায়গাতেই ত্রাণের অভাবে মানবেতর জীবনযাপন করছে বানভাসি মানুষেরা। পদ্মার পানি বাড়া অব্যাহত রয়েছে। ফাটল ধরেছে ফরিদপুর শহররক্ষা বাঁধে। সদর উপজেলার ডিক্রির চর, নর্থ চ্যানেল এবং আলিয়াবাদ ইউনিয়নের বিপুলসংখ্যক মানুষ পানিবন্দী রয়েছে। স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন গতকাল ডিক্রির চর ও নর্থ চ্যানেল ইউনিয়নের ৮৫০টি পরিবারের মধ্যে ত্রাণ বিতরণ করেন। তবে সদরের আলিয়াবাদ ও চরমাধবদিয়া ইউনিয়নে গতকাল পর্যন্ত বন্যাদুর্গত লোকজনকে কোনো সাহায্য দেওয়া হয়নি। চরভদ্রাসনের চরহরিরামপুর ইউনিয়নের পূর্ব শালেপুর গ্রামে গতকাল দুপুরে পানিতে ডুবে আলী বেপারী (৮৫) নামের এক ব্যক্তি মারা গেছেন বলে জানা গেছে। পানি উন্নয়ন বোর্ডের (পাউবো) রাজবাড়ী কার্যালয়ের উপবিভাগীয় প্রকৌশলী নুরুল নবী গতকাল জানান, পদ্মার পানি বাড়ায় জেলার সদর, কালুখালী, পাংশা এবং গোয়ালন্দ উপজেলার নতুন নতুন এলাকা প্লাবিত হয়েছে। সংশ্লিষ্ট এলাকার জনপ্রতিনিধিরা জানিয়েছেন, দুর্গত ব্যক্তিদের মধ্যে বিতরণের জন্য তাঁরা ত্রাণ পাননি। তাঁরা ত্রাণের জন্য সহায়তা কামনা করছেন। গোয়ালন্দ উপজেলা নির্বাহী কর্মকর্তা (ইউএনও) পঙ্কজ ঘোষ জানান, তাঁর উপজেলায় ক্ষতিগ্রস্ত ব্যক্তিদের জন্য শনিবার আরও ৭৫ মেট্রিক টন চাল বরাদ্দ চেয়ে আবেদন করা হয়েছে। ব্রহ্মপুত্র নদ ও দশআনী নদীর পানি বাড়া অব্যাহত থাকায় শেরপুর সদর উপজেলায় বন্যা পরিস্থিতির আরও অবনতি হয়েছে। উপজেলার পাঁচ ইউনিয়নের ৪০টি গ্রামের প্রায় ৩০ হাজার মানুষ পানিবন্দী অবস্থায় রয়েছে। জেলা প্রশাসক এ এম পারভেজ রহিম বলেন, আজ (রোববার) বিকেলে বন্যাকবলিত এলাকা পরিদর্শন করে ত্রাণ সহায়তার ব্যাপারে সিদ্ধান্ত নেওয়া হবে। গাইবান্ধা সদর উপজেলার বোয়ালি ইউনিয়নের তালুক বুড়াইল এলাকায় গতকাল দুপুরে সোনাইল বন্যানিয়ন্ত্রণ বাঁধের প্রায় ৩০০ ফুট অংশ ভেঙে কমপক্ষে আটটি গ্রাম নতুন করে প্লাবিত হয়েছে। তালুক বুড়াইল গ্রামের কৃষক খোকা মিয়া (৫০) বলেন, ‘কয়েক ঘণ্টার মধ্যে আমার তিনটি ঘর, আসবাবপত্র, গোলার ধান-চাল ডুবে গেছে। গবাদিপশু নিয়ে বাঁধে আশ্রয় নিয়েছি।’ শনিবার রাতে একই উপজেলার খামার বোয়ালি এলাকায় গাইবান্ধা-কালীরবাজার সড়কের আধা কিলোমিটার অংশ ডুবে যাওয়ায় হুমকির মুখে পড়েছে গাইবান্ধা-সাঘাটা সড়ক। গাইবান্ধার চারটি উপজেলার ৩৩টি ইউনিয়নে পানিবন্দী অবস্থায় রয়েছে ২ লাখ ৭০ হাজার মানুষ। সিরাজগঞ্জে যমুনার পানি কিছুটা কমলেও জেলায় বন্যা পরিস্থিতি অপরিবর্তিত রয়েছে। শাখা নদীগুলোতে পানি বাড়া অব্যাহত রয়েছে। করতোয়া, বড়াল, হুরাসাগর, ধলাই এবং ফলঝোর নদের পানি বাড়ার কারণে সংশ্লিষ্ট এলাকাগুলো প্লাবিত হয়েছে। তাঁতসমৃদ্ধ এলাকা হিসেবে পরিচিত শাহজাদপুর, বেলকুচি ও এনায়েতপুরের হাজার হাজার তাঁত কারখানা বন্ধ হয়ে গেছে। কাজ না পেয়ে মানবেতর জীবনযাপন করছেন এসব কারখানার শ্রমিকেরা। জামালপুরের বন্যা পরিস্থিতি অপরিবর্তিত রয়েছে। রেললাইনে বন্যার পানি ওঠায় জামালপুর-দেওয়ানগঞ্জ রেলপথে শনিবার সকাল থেকে ট্রেন চলাচল বন্ধ রয়েছে। এতে ওই রেলপথের যাত্রীরা চরম বিপাকে পড়েছে। মেলান্দহ উপজেলার দুরমুঠ এলাকাসহ বিভিন্ন স্থানে রেললাইনের ওপর দিয়ে বন্যার পানি প্রবাহিত হওয়ায় এই পথে রেল চলাচল বন্ধ ঘোষণা করে কর্তৃপক্ষ। জেলা প্রশাসন ও স্থানীয় সূত্রে জানা গেছে, গতকাল সকালে মাদারগঞ্জ উপজেলার দাঁতভাঙ্গা সেতুর অ্যাপ্রোচ সড়ক ভেঙে যাওয়ায় উপজেলার সঙ্গে জেলা শহরের সরাসরি সড়ক যোগাযোগ বিচ্ছিন্ন হয়ে গেছে। দুপুরে ইসলামপুর উপজেলার চরপুটিমারী গ্রামে বন্যার পানিতে ডুবে গতকাল দুপুরে মনোয়ারা বেগম (৫৫) ও একই ইউনিয়নের বেনুয়ার চর নয়াপাড়া গ্রামের মরিয়ম বেগম (৫৩) নামের দুই নারীর মৃত্যু হয়েছে। নদ-নদীর পানি সামান্য কমলেও কুড়িগ্রামের নয় উপজেলায় বন্যা পরিস্থিতি অপরিবর্তিত রয়েছে। ত্রাণের অভাবে মানবেতর জীবনযাপন করছে প্রায় সাড়ে ছয় লাখ মানুষ। গতকাল সকালে চিলমারীর সরকার পাড়া গ্রামের মৃত কফিল উদ্দিনের ছেলে ওসমান হোসেন (৫৫) এবং দুপুর সাড়ে ১২টার দিকে চিলমারী ডিিগ্র কলেজ মাঠসংলগ্ন এলাকায় পানিতে ডুবে মো. শাহিন মিঞার ছেলে নাজিম মিঞা (১৪) মারা গেছে। টাঙ্গাইলের নাগরপুর উপজেলার বন্যা পরিস্থিতি অপরিবর্তিত রয়েছে। উপজেলার সব কটি ইউনিয়নই বন্যাকবলিত। পানিবন্দী রয়েছে প্রায় ২৫ হাজার পরিবার। ক্ষতিগ্রস্ত পরিবারগুলোর মাঝে গতকাল পর্যন্ত কোনো ত্রাণসামগ্রী পৌঁছায়নি বলে সংশ্লিষ্ট এলাকার জনপ্রতিনিধিদের সঙ্গে কথা বলে জানা গেছে। যমুনার পানি কমায় বগুড়ায় বন্যা পরিস্থিতির কিছুটা উন্নতি হয়েছে। সরকারি হিসাবে গতকাল পর্যন্ত সারিয়াকান্দি, সোনাতলা এবং ধুনট উপজেলার ১ লাখ ২১ হাজার মানুষ পানিবন্দী ছিল। {প্রতিবেদন তৈরিতে সহায়তা করেছেন গাইবান্ধা, সিরাজগঞ্জ, শেরপুর, জামালপুর, টাঙ্গাইল, বগুড়া, রাজবাড়ী ও গোয়ালন্দ প্রতিনিধি এবং কুড়িগ্রাম ও ফরিদপুর অফিস}

স্মরণ মৃত্যুতেও ছিন্ন হয়নি বন্ধন
মানবসম্পদ বিশেষজ্ঞ ছিলেন ইশরাত আখন্দ। একটি প্রতিষ্ঠানের মানবসম্পদ বিভাগে পরিচালক হিসেবে কাজ করতেন। তিনি দেশের বৃহত্তম টেলিযোগাযোগ প্রতিষ্ঠান গ্রামীণফোনেও একসময় কাজ করেছেন। চিত্রকলার প্রতি গভীর অনুরাগ ছিল তাঁর। সংস্কৃতিমনা মানুষটির পছন্দ ছিল নাটক ও সংগীত। ভালোবাসতেন ফুল, পাখি ও প্রকৃতি। ইশরাত আখন্দের সঙ্গে তাঁর ভাই ইউসুফ আখন্দের শেষ কথা হয় জুন মাসের শেষ দিকে, হলি আর্টিজান রেস্তোরাঁর সেই দুঃস্বপ্নের রাতের কয়েক দিন আগে। তিনি জানালেন, পিঠাপিঠি ভাইবোনের মতো বেড়ে উঠেছেন তাঁরা। ফলে এই শূন্যতা দিন, মাস কিংবা বছরে তো পূরণ হওয়ার নয়। তাঁর প্রশ্ন, ধর্মের অপব্যাখ্যা দিয়ে লোকজনকে বিভ্রান্ত করা আজকাল এতটাই সহজ হয়ে পড়েছে? আমেরিকান ইন্টারন্যাশনাল স্কুলে পড়তে গিয়ে ফারাজ আইয়াজ হোসেন, অবিন্তা কবীর ও তারিশি জৈনের বন্ধুত্বের শুরু। ঢাকা ছেড়ে যুক্তরাষ্ট্রে পাড়ি জমানোর পর তিন বন্ধুর বন্ধন আরও নিবিড় হয়েছে। জীবনের শেষ মুহূর্তটিও একসঙ্গেই ছিলেন তাঁরা। বন্ধন ছিন্ন হয়নি। গত ১ জুলাই গুলশানের রেস্তোরাঁয় জঙ্গিরা যে ২০ জনকে হত্যা করে, তাঁদের মধ্যে এই তিন বন্ধুও ছিলেন। বেশ কিছুদিন পর ছুটিতে ঢাকায় ফিরে তাঁরা ওই রেস্তোরাঁয় কফি খেতে গিয়েছিলেন। সেখানে একই সঙ্গে প্রাণ হারান বেসরকারি প্রতিষ্ঠানের মানবসম্পদকর্মী ও চিত্রশালার পরিচালক ইশরাত আখন্দ। নিউইয়র্ক টাইমস-এর এক প্রতিবেদনে বলা হয়, বিভীষিকাময় সেই রাতে জঙ্গিরা ফারাজকে ছেড়ে দিতে চেয়েছিল। এ সময় বন্দুকধারীরা অবিন্তা ও তারিশির কাছে জানতে চায় তাঁরা কোথা থেকে এসেছেন। একজন যুক্তরাষ্ট্র, অন্যজন ভারত থেকে আসার কথা জানান। তাঁদের উত্তর শুনে জঙ্গিরা ফারাজের দুই বন্ধুকে ছাড়তে অস্বীকৃতি জানায়। ফারাজ বন্ধুদের না নিয়ে রেস্তোরাঁ ছাড়তে রাজি হননি। পরে অবিন্তা ও তারিশির সঙ্গে ফারাজকেও নৃশংসভাবে হত্যা করে জঙ্গিরা। বড় ভাই জারিফ আয়াত হোসেনের সঙ্গে ফারাজের বয়সের ব্যবধান মাত্র ১ বছর ১০ মাস। পিঠাপিঠি বেড়ে উঠেছিলেন দুই ভাই। ১ জুলাই সন্ধ্যায় হলি আর্টিজান বেকারির উদ্দেশে রওনা দেওয়ার আগে ভাই জারিফ ও মা সিমিন হোসেনকে বিদায় জানিয়ে বাসা থেকে বের হন ফারাজ। সেটাই মা ও বড় ভাইয়ের সঙ্গে ফারাজের শেষ দেখা। জারিফের সামনে এখন একটা অব্যক্ত শূন্যতা। ওই বিভীষিকার রাতের এক মাস পূর্তির এক দিন আগে গতকাল তিনি প্রথম আলোকে বলেন, ‘ফারাজের চলে যাওয়ায় আমাদের ভেতরে কতটা ভাঙচুর হচ্ছে, সেটা বলে বোঝানো যাবে না। তবে একই সঙ্গে ফারাজ যেভাবে নিজের জীবন দিয়েছে, তাতে আমরা গর্বিত। অন্ধকার ও বিয়োগান্ত এক পরিস্থিতিতে সে আলো জ্বালিয়ে গেছে। সত্যিকারের বীর, বাংলাদেশ এবং মুসলিম হিসেবে নিজেকে দেশে ও বিদেশে তুলে ধরেছে। ফারাজ সব সময় সত্যের পক্ষেই অবস্থান করত। এ জন্য সে যেকোনো মূল্য দিতে তৈরি ছিল। সারা বিশ্বে সে নিজেকে এক অনুকরণীয় চরিত্র হিসেবে তুলে ধরেছে।’ উগ্র মতবাদে বিশ্বাসী ধ্বংসকামী তরুণদের মানবতা ও তারুণ্যের প্রতিনিধি হিসেবে মানতে রাজি নন জারিফ হোসেন। তাঁর মতে, জিহাদের নামে নির্বিচারে নিরস্ত্র মানুষ হত্যাকারী বিপথগামী এসব তরুণ সন্ত্রাসের প্রতিনিধিত্বকারী। অবিন্তা কবীর সম্পর্কে অবশ্য সরাসরি তাঁর পরিবারের কারও সঙ্গে যোগাযোগ করা যায়নি। মা রুবা আহমেদের মালিকানাধীন প্রতিষ্ঠান লেভেন্ডার ডিস্ট্রিবিউশনের মহাব্যবস্থাপক মো. লিয়াকত হোসেনের সঙ্গে কথা হয়। তিনি জানান, মৃত্যুর মাত্র চার দিন আগে যুক্তরাষ্ট্র থেকে ঢাকায় এসেছিলেন অবিন্তা। মাকে বলে বন্ধুদের সঙ্গে দেখা করতে গিয়েছিলেন। হলি আর্টিজানে জঙ্গিদের হাতে আটক হওয়ার পর সারা রাত ওই রেস্তোরাঁর কাছে লোকজন নিয়ে অপেক্ষায় ছিলেন অবিন্তার মা ও পরিবারের অন্য সদস্যরা। মেয়ে হারানোর পর রুবা আহমেদ কখনো অফিসে আসেন, কখনো আসেন না। এলেও চুপচাপ নিজের কাজ সেরে বাড়ি ফিরে যান।

হাইকোর্টের পূর্ণাঙ্গ রায় প্রকাশ বেসরকারি স্কুল–কলেজে পরিচালনা পর্ষদের নির্বাচন দিতে হবে
দেশের সব বেসরকারি শিক্ষাপ্রতিষ্ঠানে ৩০ দিনের মধ্যে অ্যাডহক (অস্থায়ী) কমিটি গঠন করে ভোটের মাধ্যমে পরিচালনা পর্ষদ নির্বাচিত করতে হবে। এরপর নির্বাচিত ওই পরিচালনা পর্ষদের হাতে শিক্ষাপ্রতিষ্ঠানটির পরিচালনার দায়িত্ব হস্তান্তর করতে হবে। বেসরকারি স্কুল-কলেজের পরিচালনা পর্ষদে স্থানীয় সাংসদের সভাপতি পদে মনোনীত হওয়ার বিধান বাতিল করে হাইকোর্ট যে রায় দিয়েছিলেন, সেই রায়ের পূর্ণাঙ্গ অনুলিপিতে এই নির্দেশনা দিয়েছেন হাইকোর্ট। গতকাল রোববার এই রায় প্রকাশ করা হয়। বিচারপতি জিনাত আরা ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ গত ১ জুন এই রায় দিয়েছিলেন। পূর্ণাঙ্গ রায়ে হাইকোর্ট ১২টি নির্দেশনা দিয়েছেন। রায়ে বলা হয়, মাধ্যমিক ও উচ্চমাধ্যমিক স্তরের বেসরকারি শিক্ষাপ্রতিষ্ঠানের গভর্নিং বডি (কলেজের ক্ষেত্রে) ও ম্যানেজিং কমিটি (স্কুল পর্যায়ে) প্রবিধানমালার বিশেষ কমিটি গঠনসংক্রান্ত ৫০ ধারা বাতিল করা হলো। এর ফলে সব বেসরকারি শিক্ষাপ্রতিষ্ঠানের পরিচালনা পর্ষদে সংসদ সদস্যদের মনোনীত হওয়ার বিধান ও বিশেষ কমিটি বাতিল হলো। সব শিক্ষাপ্রতিষ্ঠানে ৩০ দিনের মধ্যে অ্যাডহক কমিটি করে নির্বাচনের ব্যবস্থা করতে হবে। পাশাপাশি নির্বাচনের মাধ্যমে পরিচালনা পর্ষদের সভাপতি নির্ধারণের বিধান তৈরি করতে হবে। শিক্ষাসচিব, আইনসচিব ও ঢাকা শিক্ষা বোর্ডকে নির্দেশনা দিয়ে আদালত রায়ে বলেছেন, রায়ের অনুলিপি পাওয়ার ৬০ দিনের মধ্যে সংশ্লিষ্ট প্রবিধানমালা সংশোধন করতে হবে। জানতে চাইলে শিক্ষাসচিব সোহরাব হোসাইন প্রথম আলোকে বলেন, এখন তাঁরা আদালতের রায় অনুযায়ী প্রয়োজনীয় পদক্ষেপ নেবেন। বিশেষ ধরনের গভর্নিং বডি বা ম্যানেজিং কমিটিসংক্রান্ত বাতিল হওয়া ৫০ বিধিতে বলা আছে, বিশেষ পরিস্থিতিতে বোর্ড এবং সরকারের পূর্বানুমোদনক্রমে মাধ্যমিক ও উচ্চমাধ্যমিক স্তরের কোনো বেসরকারি শিক্ষাপ্রতিষ্ঠানের জন্য বিশেষ ধরনের গভর্নিং বডি বা ক্ষেত্রমতে ম্যানেজিং কমিটি করা যাবে। আর গভর্নিং বডির সভাপতি মনোনয়নসংক্রান্ত বিধিতে বলা আছে, কোনো স্থানীয় নির্বাচিত সাংসদ তাঁর নির্বাচনী এলাকায় অবস্থিত বোর্ড থেকে স্বীকৃতিপ্রাপ্ত সর্বোচ্চ চারটি উচ্চমাধ্যমিক স্তরের বেসরকারি শিক্ষাপ্রতিষ্ঠানের গভর্নিং বডির সভাপতির দায়িত্ব গ্রহণ করতে পারবেন। আর সভাপতির দায়িত্ব গ্রহণের জন্য স্থানীয় নির্বাচিত সাংসদ তাঁর নির্বাচনী এলাকায় অবস্থিত যেসব উচ্চমাধ্যমিক স্তরের বেসরকারি শিক্ষাপ্রতিষ্ঠানের দায়িত্ব গ্রহণ করতে ইচ্ছুক, তার উল্লেখসহ লিখিতভাবে বোর্ডের চেয়ারম্যানের কাছে ইচ্ছা প্রকাশ করবেন এবং তাহলে সংশ্লিষ্ট বেসরকারি শিক্ষাপ্রতিষ্ঠান বা প্রতিষ্ঠানসমূহের সভাপতি হিসেবে তাঁর মনোনয়ন গণ্য হবে। রাজধানীর ভিকারুননিসা নূন স্কুল ও কলেজ পরিচালনার জন্য গঠিত বিশেষ কমিটির বৈধতা চ্যালেঞ্জ করে গত বছরের ৩১ ডিসেম্বর রিট আবেদন করেন সুপ্রিম কোর্টের আইনজীবী মো. ইউনূছ আলী আকন্দ। এতে বলা হয়, ভিকারুননিসা নূন স্কুল ও কলেজে এ পর্যন্ত চারবার অ্যাডহক ও দুবার বিশেষ কমিটি গঠন করা হয়েছে। এ ছাড়া প্রবিধানমালার ৫০ বিধি সংবিধানের সঙ্গে সাংঘর্ষিক। রিট আবেদনের প্রাথমিক শুনানি শেষে হাইকোর্ট রুল দেন। ওই রুলের ওপর চূড়ান্ত শুনানি শেষে ১ জুন রায় দেন হাইকোর্ট। রায়ে হাইকোর্ট ভিকারুননিসা নূন স্কুল ও কলেজ পরিচালনায় গঠিত বিশেষ কমিটি অবৈধ ও বাতিল ঘোষণা করেন। পাশাপাশি নতুন অ্যাডহক কমিটি গঠন করে ওই শিক্ষাপ্রতিষ্ঠানে ছয় মাসের মধ্যে নির্বাচন দেওয়ার নির্দেশ দেন আদালত। হাইকোর্টের রায় স্থগিত চেয়ে ৮ জুন চেম্বার আদালতে আবেদন করে ভিকারুননিসা স্কুল ও কলেজ কর্তৃপক্ষ। চেম্বার আদালত আবেদনটি শুনানির জন্য আপিল বিভাগের নিয়মিত বেঞ্চে পাঠান। ১২ জুন প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ হাইকোর্টের রায় বহাল রাখেন।

ছিটমহল বিনিময়ের এক বছর পূর্তি আজ এপারে জাগছে আশা, ওপারে হতাশা
বিলুপ্ত ঘোষিত রাজমহল ছিটমহলে এ বছরের জানুয়ারিতে স্থানীয় মানুষের উদ্যোগে গড়ে উঠেছে মফিজার রহমান কলেজ। পঞ্চগড় জেলার ৩৬টি ছিটমহলের মধ্যে একটি এই রাজমহল। এখানকার কলেজটি পাঠদানেরও অনুমতি পেয়েছে। প্রথম বছরেই ভর্তি হয়েছে ৯৬ জন শিক্ষার্থী। গত শনিবার দুপুরে গিয়ে দেখা গেল, শ্রেণিকক্ষে চলছে প্রথম বর্ষের ক্লাস। কলেজ মাঠে তৈরি হচ্ছে শহীদ মিনার। কলেজের শিক্ষার্থী মাহফুজা আক্তার বলল, ‘এখন নিজের পরিচয়ে পড়াশোনা করতে পারছি। আগে বিভিন্ন বাড়িতে থেকে নিজের পরিচয় গোপন করে এসএসসি পাস করেছি।’ পাল্টে যাচ্ছে রাজমহল। মাহফুজা আক্তারের মতো অনেকেরই আর ‘ছিটবাসী’ হওয়ার লজ্জা নেই। গত বছরের ৩১ জুলাই মধ্যরাতে ৬৮ বছরের এই গ্লানির অবসান হয়। বাংলাদেশ ও ভারতের মধ্যে থাকা ১৬২টি ছিটমহলের বিনিময় হয়। বাংলাদেশের অভ্যন্তরে ছিল ১১১টি ছিটমহল। বাকিগুলো ভারতের। এক বছর পর, বাংলাদেশের মূল ভূখণ্ডে যুক্ত হওয়া ছিটমহলগুলোতে বেশ কিছু অপ্রাপ্তির পরও মানুষ আশায় বুক বেঁধেছে। কিন্তু ভারতের ভূখণ্ডে যুক্ত হওয়া ছিটমহলগুলোর মানুষেরা প্রত্যাশার সঙ্গে প্রাপ্তির হিসাব মেলাতে পারছে না। বাংলাদেশের চার জেলায় ছিল বিলুপ্ত ঘোষিত ছিটমহলগুলো। এর মধ্যে লালমনিরহাটে ৫৯টি, পঞ্চগড়ে ৩৬, কুড়িগ্রামে ১২ ও নীলফামারীতে ৪টি। লালমনিরহাটের সদর উপজেলায় ২টি, হাতীবান্ধা উপজেলায় ২টি ও পাটগ্রাম উপজেলায় ৫৫টি বিলুপ্ত ছিটমহলের জনসংখ্যা ১০ হাজার ৩৭৬। গত শনিবার পাটগ্রামের ৫টি ছিটমহলে গিয়ে স্থানীয় লোকজনের সঙ্গে কথা বলে দেখা গেল, বাংলাদেশের নাগরিক হওয়ার আনন্দে উদ্বেল তারা। কিন্তু উন্নয়ন নিয়ে শঙ্কাও আছে তাদের মধ্যে। বাঁশকাটা ছিটমহলে সদ্য স্থাপিত নিম্নমাধ্যমিক বিদ্যালয়ের ব্যবস্থাপনা কমিটির সভাপতি ও ভারত-বাংলাদেশ ছিটমহল বিনিময় সমন্বয় কমিটির নেতা নজরুল ইসলাম বললেন, ‘৬৮ বছর ধরে আমরা কোনো উন্নয়ন দেখিনি। কাউকে বলার অধিকারও ছিল না।’ স্থানীয় লোকজন জানান, এই বিদ্যালয়ের পাঠদানের অনুমতি এখনো মেলেনি। উপজেলা সদরের সঙ্গে যোগাযোগে একমাত্র সড়কটি পাকা করার কাজ শুরু করা হয়নি। এই ছিটমহলের নাগরিকেরা ছিটমহল বিনিময়ের বর্ষপূর্তি করতে চেয়েছিলেন। কিন্তু চলমান বন্যা সে আশায় বাদ সেধেছে। বন্যায় ধরলা নদীর ভাঙনে সড়কে দুটি স্থানের এক কিলোমিটার বিলীন হয়ে গেছে। তবে লালমনিরহাট পানি উন্নয়ন বোর্ডের উপবিভাগীয় প্রকৌশলী আবদুল্লাহ-আল-মামুন বললেন, ইতিমধ্যে প্রধানমন্ত্রীর কার্যালয়ের একটি দল এসে সরেজমিনে নদীভাঙন এলাকা পরিদর্শন করে গেছে। কুড়িগ্রামের বিলুপ্ত ছিটমহল দাশিয়ারছড়া উৎসব পালনে প্রস্তুত। ছিটমহলগুলোর মধ্যে সবচেয়ে বড় দাশিয়ারছড়ায় গতকাল রাত ১২টা ১ মিনিটে ৬৮টি মোমবাতি জ্বালানো হয়। আজ রয়েছে নৌকাবাইচ, হা-ডু-ডু, লাঠি খেলাসহ নানা আয়োজন। এলাকায় তিন কিলোমিটার নতুন সড়ক হয়েছে। একটি অস্থায়ী পুলিশ ক্যাম্প ও তিনটি ক্লিনিক ও সরকারি প্রাথমিক বিদ্যালয় রয়েছে। মাধ্যমিক বিদ্যালয়ের কাজ চলছে। সদ্য বিলুপ্ত বাংলাদেশ-ভারত ছিটমহল বিনিময় সমন্বয় কমিটি, বাংলাদেশ ইউনিটের সাধারণ সম্পাদক গোলাম মোস্তফা বলেন, ইতিমধ্যে শতভাগ অধিবাসী বিদ্যুৎ-সুবিধা পেয়েছে। ফুলবাড়ীর উপজেলা নির্বাহী কর্মকর্তা দেবেন্দ্রনাথ ওরাঁও বলেন, ১৮টি দপ্তরের অধীনে উন্নয়নকাজ চলছে। এই এলাকাকে ইউনিয়ন পরিষদ করার দাবি আজও পূর্ণ হয়নি দাশিয়ারছড়ার মানুষের। নীলফামারীর ২৯ বড় খানকি খারিজা গিদালদহ ছিটমহলের মানুষ বিদ্যুৎ পেয়েছে। কিন্তু ঘন ঘন আসা-যাওয়া বিরক্তি তৈরি করেছে। বাংলাদেশে যুক্ত সাবেক ছিটমহলগুলোতে এসব বিরক্তি, অপ্রাপ্তি থাকলেও তা নিয়ে বড় বিপত্তি তৈরি হয়নি। যেটা হয়েছে ভারতীয় যুক্ত ছিটমহলগুলোতে। গতকাল পশ্চিমবঙ্গের কোচবিহারের নেতাজি ইনডোর স্টেডিয়ামে ছিটমহল নিয়ে অনুষ্ঠানের আয়োজন হয়। তবে এ অনুষ্ঠানে ছিটমহলবাসীর উপস্থিতি ছিল নগণ্য। ছিটমহলবাসীর অনেকেই বলেছেন, তাঁদের স্বপ্ন ভেঙে গেছে। সাবেক ভারত-বাংলাদেশ ছিটমহল বিনিময় কমিটির সহসম্পাদক দীপ্তিমান সেনগুপ্ত গতকাল প্রথম আলোকে বলেন, অনেকেই এখন হতাশ হয়ে পড়েছেন। ফিরে গেছেন অনেকে। ফিরে যেতেও চাইছেন অনেকে। (প্রতিবেদন তৈরিতে সহায়তা করেছেন কলকাতা প্রতিনিধি, কুড়িগ্রাম অফিস, নীলফামারী প্রতিনিধি, পঞ্চগড় প্রতিনিধি, পাটগ্রাম (লালমনিরহাট) প্রতিনিধি)

পায়রা বন্দরে জাহাজ ভিড়ছে আজ
দেশের তৃতীয় সমুদ্রবন্দর ‘পায়রা’র অনানুষ্ঠানিক কার্যক্রম শুরু হচ্ছে আজ সোমবার। চীন থেকে একটি জাহাজ ছোট পাথর নিয়ে বন্দরের রাবনাবাদ চ্যানেলের বহির্নোঙরে পৌঁছাবে আজ সকালে। তবে ১৩ আগস্ট নৌপরিবহনমন্ত্রী শাজাহান খান বন্দরের কার্যক্রমের এবং পণ্য ওঠানো-নামানোর আনুষ্ঠানিক উদ্বোধন করবেন। পায়রা বন্দর কর্তৃপক্ষ সূত্রে জানা গেছে, এমভি ফরচুন বার্ড নামে একটি জাহাজ আজ সকাল ১০টার দিকে ৫৩ হাজার টন ছোট পাথর নিয়ে রাবনাবাদ চ্যানেলের বহির্নোঙরে পৌঁছাবে। পদ্মা সেতুর নির্মাণকাজের জন্য চীন থেকে এই পাথর আমদানি করছে সিলেটের পাথর ও কয়লা আমদানিকারক প্রতিষ্ঠান মেসার্স মো. জালাল উদ্দিন। জালাল উদ্দিন প্রথম আলোকে বলেন, পাথরবোঝাই জাহাজটি পায়রা বন্দরের চাড়িপাড়া এলাকার বহির্নোঙরে আসার পর মাল খালাস করে লাইটার জাহাজের মাধ্যমে পদ্মা সেতু এলাকায় নিয়ে যাওয়া হবে। ৯ আগস্ট এমভি পাম বিচ নামে আরেকটি জাহাজ ২৪ হাজার টন পাথরের দ্বিতীয় চালান নিয়ে এই বন্দরে ভিড়বে। মদিনা গ্রুপ মালয়েশিয়া থেকে এসব পাথর আমদানি করছে। পায়রা বন্দর কর্তৃপক্ষের চেয়ারম্যান ক্যাপ্টেন মো. সাইদুর রহমান প্রথম আলোকে বলেন, এ কার্যক্রমের মাধ্যমে স্বল্প পরিসরে এই গভীর সমুদ্রবন্দরের বাণিজ্যিক যাত্রা শুরু হবে। তবে বন্দর পুরোপুরি চালু হতে ২০১৯ কিংবা ২০২০ সাল লেগে যাবে। তিনি বলেন, নতুন বন্দর হিসেবে পায়রা সমুদ্রবন্দরে কাস্টমস ও ইমিগ্রেশন, শিপিং এজেন্ট, পণ্য ওঠানো-নামানোর সুবিধা এবং ক্লিয়ারিং অ্যান্ড ফরোয়ার্ডিং (সিঅ্যান্ডএফ) সুবিধা প্রথম থেকেই নিশ্চিত করা হচ্ছে। এ ছাড়া পায়রা বন্দর ব্যবহারে ব্যবসায়ীদের উৎসাহিত করতে পণ্য আমদানিতে শুল্ক ছাড়ের বিশেষ সুবিধাও দিতে চাইছে সরকার। সম্প্রতি ‘পায়রা সমন্বিত উন্নয়ন কার্যক্রম ও অগ্রগতি’ শীর্ষক এক সভায় বন্দরের মাধ্যমে পণ্য আমদানিতে শুল্ক ছাড়ের বিষয়টি আলোচিত হয়েছে। সরেজমিনে দেখা যায়, বন্দর এলাকায় জেটি নির্মাণ, জেটি থেকে মূল সড়কে যাতায়াতের জন্য সড়ক নির্মাণ, বন্দরের চারপাশে বিদ্যুৎলাইন, প্রশাসনিক ভবন, বিশ্রামাগার এবং ব্যারাক হাউস নির্মাণের কাজ ইতিমধ্যে সম্পন্ন হয়েছে। সাগরমোহনা থেকে পায়রা বন্দরের নিকটবর্তী রাবনাবাদ চ্যানেল পর্যন্ত নদীতে সিগন্যাল বয়া এবং নদীতীরবর্তী এলাকায় সিগন্যাল বাতি স্থাপন করা হয়েছে। তবে বন্দর থেকে সড়কপথে মালামাল পরিবহনের জন্য ঢাকা-কুয়াকাটা মহাসড়কের রজপাড়া পর্যন্ত চার লেনের মূল সংযোগ সড়ক নির্মাণ এখনো শুরু হয়নি। কর্তৃপক্ষ জানিয়েছে, চার লেনের সড়ক নির্মাণ প্রকল্পের জমি অধিগ্রহণের কাজ শেষ হয়েছে। প্রায় ছয় কিলোমিটার দীর্ঘ এই সড়ক নির্মাণে ২৫৪ কোটি টাকা ব্যয় হবে। ক্যাপ্টেন সাইদুর রহমান বলেন, বন্দরটি চালুর মধ্য দিয়ে ব্যবসায়ীরা পণ্য নদীপথে নিরাপদে পরিবহনের সুযোগ পাবেন। ইতিমধ্যে রাবনাবাদ মোহনা থেকে চরকাজল, তেঁতুলিয়া নদী হয়ে ঢাকার কালীগঞ্জ পর্যন্ত নৌপথের গভীরতা যাচাইয়ের কাজ শেষ করা হয়েছে।

সরেজমিন মঠবাড়িয়া উপজেলা স্বাস্থ্য কমপ্লেক্সে নেই আর নেই
মঠবাড়িয়া উপজেলা স্বাস্থ্য কমপ্লেক্সে হাসপাতালের পরিবেশ নেই। ভেতরে-বাইরে নোংরা, আবর্জনা। যেখানে সেখানে অব্যবহৃত, নষ্ট হওয়া জিনিসপত্রের স্তূপ। কোনো কোনো জায়গা মাসের পর মাস পরিষ্কার করা হয়নি। স্বাস্থ্য কমপ্লেক্সের কর্মকর্তারা বলেছেন, পরিষ্কার করার লোক নেই। একাধিক ভবন নিয়ে এই হাসপাতাল ক্যাম্পাস। পরিষ্কার করার দায়িত্ব সুইপারদের। এখানে পাঁচজন সুইপারের পদও আছে। কিন্তু কাজ করছেন দুজন। তিনটি পদ দীর্ঘদিন ধরে শূন্য। দেশের দক্ষিণের জেলা পিরোজপুরের অন্যতম বড় উপজেলা মঠবাড়িয়ায় ১১টি ইউনিয়ন ও ১টি পৌরসভা রয়েছে। উপজেলার ৩ লাখ মানুষের জন্য ৫০ শয্যার এই সরকারি উপজেলা হাসপাতাল। উপজেলা স্বাস্থ্য ও পরিবার পরিকল্পনা কর্মকর্তা মাসুমুল হক খান গতকাল রোববার প্রথম আলোকে বলেন, ‘যাঁরা চিকিৎসা দেবেন, সেই চিকিৎসকেরই বড় সংকট এখানে। চিকিৎসকের পদ আছে ২১টি, কাজ করছেন নয়জন। প্রয়োজনীয় চিকিৎসকের অর্ধেকের বেশি নেই।’ স্বাস্থ্য কমপ্লেক্সের পরিসংখ্যান শাখার দেওয়া তথ্য অনুযায়ী, প্রথম শ্রেণির মঞ্জুরিকৃত ৩২টি পদের মধ্যে ১৯ পদে লোক নেই। দ্বিতীয় শ্রেণির ১৮টি পদের ৫টিতে, তৃতীয় শ্রেণির ১৩০ পদের ১৭টিতে এবং চতুর্থ শ্রেণির ২৪ পদের ৫টিতে লোক নেই। অর্থাৎ ৪৬টি পদ শূন্য। মাসুমুল হক খান বলেন, ৫০ শয্যার হাসপাতাল হলেও এখানে ৬০ জনের মতো রোগী ভর্তি থাকে। আর বহির্বিভাগে দৈনিক গড়ে ২০০ জনের মতো রোগী আসে। স্বাস্থ্য কমপ্লেক্সের কর্মকর্তা অভিযোগ করেন, ওপর মহলের নজর নেই। আন্তরিকতার অভাব আছে। উদাহরণ দিয়ে তাঁরা বলেন, এক্স-রে যন্ত্র দুই বছর ধরে নষ্ট। স্বাস্থ্য কর্মকর্তা এ ব্যাপারে সিভিল সার্জনসহ সংশ্লিষ্ট দপ্তরে পাঁচবার চিঠি দিয়েছেন। যন্ত্র ঠিক করতে কেউ আসেনি। ওপরের পাঠানো একটি আল্ট্রাসনোগ্রাম যন্ত্র মাস দুয়েক আগে হাসপাতালে এসেছে। সরবরাহকারী প্রতিষ্ঠানের লোক সেটা চালাতে পারেননি বলে যন্ত্র বুঝে পাওয়ার কাগজে সই করেননি মাসুমুল হক খান। সই দেওয়ার জন্য চাপ দেওয়া হয়েছে বলে অভিযোগ করেছেন মাসুমুল হক। অন্য একটি কোম্পানি একটি নষ্ট ইসিজি যন্ত্র দিয়ে গেছে। হাসপাতালে জরুরি বিদ্যুৎ সরবরাহের জন্য থাকা চারটি জেনারেটরের তিনটিই নষ্ট। স্বাস্থ্য কমপ্লেক্সের ১৩ নম্বর কক্ষটি প্রধান সহকারীর জন্য বরাদ্দ। প্রধান সহকারী সেই কক্ষেÿবসেন না। কক্ষটিতে গিয়ে দেখা গেল, ছাদের ইট, সুরকি, পলেস্তারা খসে পড়ছে। রড দেখা যাচ্ছে। গত ডিসেম্বরে প্রায় ২০ লাখ টাকা খরচ করে ছাদ ঠিক করা হয়েছিল। রাজনৈতিক প্রভাবশালী ঠিকাদার কাজটি করেছিলেন। উপজেলা স্বাস্থ্য ও পরিবার পরিকল্পনা কর্মকর্তা বললেন, ‘এর মধ্যেই রোগীদের সেবা দেওয়ার চেষ্টা করছি। জনবল ও ভালো যন্ত্রপাতি পেলে হয়তো আরও ভালো সেবা দেওয়া সম্ভব হতো।’ সরকারি হাসপাতালে কাঙ্ক্ষিত সেবা না পেয়ে রোগীরা যে মুখ ফিরিয়ে নিচ্ছে তা বোঝা যায় বেসরকারি ক্লিনিকের বাড়বাড়ন্ত দেখে। উপজেলা সদরে বেশ কয়েকটি বড় বড় ক্লিনিক গড়ে উঠেছে, রোগীও পাচ্ছে।

বিচিত্র প্যারাস্যুট ছাড়াই ২৫ হাজার ফুট উঁচু থেকে ঝাঁপ
কোনো প্যারাস্যুট ছাড়াই ২৫ হাজার ফুট উঁচু থেকে ঝাঁপ দিয়েছেন যুক্তরাষ্ট্রের লুক অ্যাইকিনস। নিচে পেতে রাখা একটি জালের ওপর নিরাপদেই তিনি অবতরণ করেছেন। এ ধরনের অভিযানে তিনিই প্রথম এই সাফল্যের দাবিদার। ক্যালিফোর্নিয়া অঙ্গরাজ্যের সিমি ভ্যালিতে গত শনিবার এই দুঃসাহসী কাজের জন্য দেড় বছর প্রস্তুতি নিয়েছেন অ্যাইকিনস। পড়ন্ত অবস্থায় তাঁর গতি ছিল ঘণ্টায় ১৯৩ কিলোমিটার। ঝাঁপ দেওয়ার দৃশ্যটি দুই মিনিট ধরে সরাসরি সম্প্রচার করেছে ফক্স টেলিভিশন। ৪২ বছর বয়সী অ্যাইকিনস উড়োজাহাজ ও হেলিকপ্টার চালান। ওয়াশিংটন অঙ্গরাজ্যে একটি প্রতিষ্ঠানে শিক্ষকতাও করেন। অনেক উঁচু থেকে ঝাঁপ দেওয়ার কলাকৌশল সেখানে শেখানো হয়। শনিবার ২৫ হাজার ফুট উঁচু থেকে ঝাঁপ দেওয়ার ঠিক আগে তিনি বলেন, ‘এই ঝাঁপ দেওয়ার নেপথ্যে যে বিজ্ঞান ও গণিত কাজ করে, তা খেয়াল করুন। আর আমরা আপনাদের দেখাব, কী করা সম্ভব।’ ঝাঁপ দেওয়ার নেশা অ্যাইকিনসের অনেক পুরোনো। তিনি শনিবারের আগেও ১৮ হাজারের বেশি বার আকাশ থেকে ঝাঁপ দিয়েছেন। তবে এত দিন জরুরি মুহূর্তের জন্য প্যারাস্যুট সঙ্গে রাখতেন। প্রথম এ রকম ঝাঁপ দেন মাত্র ১২ বছর বয়সে। আর প্রথম একা ঝাঁপ দেন ১৬ বছর বয়সে। অ্যাইকিনসের দাদারও একই নেশা ছিল। দ্বিতীয় বিশ্বযুদ্ধ থেকে ফেরার পর তিনি স্কাইডাইভিং স্কুল খুলেছিলেন।

সরস রচনা আসমানি আপদ
নাদিম ভয়ে ভয়ে একটা রিকশা খোঁজে। অফিসে যাবে। বিশ্ববিদ্যালয় ডিঙিয়ে সদ্য চাকরিতে ঢুকেছে। সাতসকালেই ছুটতে হয়। এ সময় স্কুল-কলেজগামী শিক্ষার্থীদের একটা হুড়োহুড়ি চলে। কাজেই রিকশা ধরা সহজ কথা নয়। নাদিমের ভয়টা অন্যখানে। প্রায়ই এমন হয়, রিকশা না পেয়ে যখন ও গাল চুলকাচ্ছে, এ সময় স্যাঁৎ করে সাদু মিয়া হাজির। তখন তার রিকশায় না উঠে উপায় নেই। সাদু মিয়া শক্তপোক্ত গড়নের এক বয়স্ক রিকশাচালক। প্যাডেলের চেয়ে তার কথার জোরটা বেশি। সারাক্ষণ বকবক করে কান ঝালাপালা করে। আর জ্ঞানের থলেতে যা আছে, উদার চিত্তে উগরে দেয়। নাদিমের কপালে আজও খ্যাংরাকাঠি নাচে। যে রিকশাই ধরতে যায়, সেটা হাতছাড়া হয়ে যায়। শেষমেশ যাওবা একটা রিকশায় উঠে বসে, ছোট এক শিশুর মা এসে কাতর কণ্ঠে বলেন, ‘রিকশাটা একটু দেবেন, ভাইয়া। আমার ছেলের স্কুলে দেরি হয়ে যাচ্ছে।’ নাদান সেজে নেমে পড়ে নাদিম। হাত নাড়তে নাড়তে চলে যায় মা আর ছেলে। নাদিম একটা ইলাস্টিক হাসি ধরে রাখার চেষ্টা করছিল, রিকশার টুংটাং বেল থামিয়ে দিল। সাদু মিয়া যথারীতি হাজির। দরাজ দিলে বলে, ‘আহেন স্যার, আফনেরে নামাইয়া দিয়া আসি।’ নাদিম উঠে পড়ে। সাদু মিয়া প্যাডেল মারতে মারতে তার প্রিয় বিষয় দেশের হালচাল টেনে আনে। নাদিম তাকে থামিয়ে দেওয়ার ছল করে, ‘এই সাতসকালেই বিড়ি ফুঁকেছ, চাচা? এটা একটা কাজ হলো!’ সাদু মিয়া অমনি জবাব দেয়, ‘এই জীবনে ভুল তো দুইখানই করছি, স্যার! একটা হইল বিড়ি ধইরা, আরেকটা বিয়া কইরা! কোনোটাই ছাড়তে পারলাম না।’ নাদিম কিছু একটা বলতে যাবে, এমন সময় ওপর থেকে জলকণা পড়ে মাথায়। গোসল সেরে ফিটফাট হয়ে যাওয়ার সময় যদি এমন কিছু ঘটে, কেমন লাগে? বৃষ্টির পানি হলেও না হয় কথা ছিল। কেউ হয়তো বারান্দার ফুল গাছে পানি ঢালছিল, সেখান থেকে খানিকটা ছিটকে পড়েছে। এমনও হতে পারে, কেউ হয়তো গ্লাসের আধ খাওয়া পানি ছুড়েছে। এটা কুলকুচার পানি নয় তো? কিংবা বাবু গোছের কারও হিসু...? গা ঘিন ঘিন করে নাদিমের। সাদু মিয়ার গায়েও পড়েছে কয়েক ফোঁটা। সে শুঁকে বলে, ‘খারাপ পানি না, স্যার। একটু ধৈর্য ধরেন।’ ধৈর্য নিয়ে নাদিমকে মোটামুটি একটা ছবক দিয়ে ফেলে সাদু মিয়া। এতে কী ফল পাওয়া যায়, এ নিয়ে একটা গল্পও শোনায়। নাদিম মনে মনে মহা বিরক্ত। ঢাকার একেক এলাকায় একেক সমস্যা। এর আগে যেখানে ছিল, সেখানে অলিগলিতে ম্যানহোলের ঢাকনা খোলা। খানাখন্দে ভরপুর। একবার তো সেঁধিয়ে গিয়েছিল কোমর অবধি। সজ্জন পথচারী কয়েকজন টেনে তুলেছিল। এ জন্যই তো এলাকা বদল। এখানে পথঘাট অতটা খারাপ নয়, খালি ওপর থেকে পড়ে। আসমানি আপদ আরকি। এই তো, কিছুদিন আগে বিকেলে একটু ঘুরতে বেরিয়েছে, নির্মাণাধীন এক বাড়ি থেকে মাথার ওপর ঝুরঝুর করে পড়ল এক গাদা বালু। উফ্, কী যন্ত্রণা! দুদিন আগে এক বাড়ির পাশ দিয়ে যাচ্ছে, এক গাদা টমেটো এসে পড়ল মাথায়। কুকুর-বিড়াল বৃষ্টির কথা শোনা যায়। কিন্তু টমেটো বৃষ্টির কথা জন্মেও না। ওপরের দিকে তাকাতেই মুখে ঘোমটা টেনে চলে গেল এক বুয়া। বাড়ির কেয়ারটেকারকে ডেকে এ কথা বলতেই সে ঝাঁজিয়ে ওঠে, ‘টমেটো ফালাইত না কী করত! এমুন কেমিকেল দিছে, তিন মাস অইয়া গেছে, তবু পচে না! এইটা খাওয়া যায়! তবে ভদ্রলোকের গায়ে ফেলাটা তার ঠিক হয় নাই। মাফ কইরা দিয়েন, স্যার!’ এখানে প্রথম দিনই অবশ্য প্রতিবেশী খালাম্মা নাদিমকে সতর্ক করেছিলেন, ‘রাস্তাঘাটে চলতে একটু সাবধানে থাইকো, বাবা। এই এলাকার লোকজনের স্বভাব ভালো না। খালি ওপর থিকা ময়লা ফেলে!’ কথাটা এক্কেবারে ঠিক। হাড়ে হাড়ে সত্যি। সামনেই একটা কৃষ্ণচূড়াগাছ। রাস্তার ওপর ছড়ানো ডালে বসে কা কা করছে দুটি কাক। মতলব মোটেও ভালো নয়। এই এলাকারই বায়স কিনা! রিকশার হুড তুলে দেয় ও। ঠিক এ সময় শশীর রিকশাটা পাশ কেটে যায়। নাদিম যখন খেয়াল করেছে, ততক্ষণে যা হওয়ার তা হয়েছে। শশীও নাদিমের প্রতিবেশী। সম্পর্কে সবে বাষ্প ছুটেছে, এ সময় হুড তুলে দেওয়া মানে কড়িকাঠে করাত। খানিক পর ঠিকই ফোন আসে, ‘নাদিম ভাই, আপনি আমাকে দেখে রিকশার হুড তুলে দিলেন কেন?’ ‘কই দিলাম? তুমি কোথায়?’ ‘ন্যাকামো করবেন না তো। আপনার পাশ দিয়ে যে আমি গেলাম, ঠিকই দেখেছেন। আপনার চোরা চাউনি কি আমি চিনি না?’ ‘মাইন্ড কোরো না, প্লিজ! ফিরে এসে সব বলব।’ ‘আচ্ছা, বাথরুমে আটকা পড়েন আরেকবার। তখন দেখব, কে পানি দেয়।’ লাইন কেটে দেয় শশী। একটা ঢোঁক গেলে নাদিম। এখানে আসার পরপরই সেটা ঘটেছিল। গোসল করার সময় গায়ে সাবান মেখেছে, এমন সময় শাওয়ারে পানি নেই। কী বিপদ! নাদিম তো একলা, কাকে ডাকবে? এখানে নতুন যে কজনের মোবাইল নম্বর নিয়েছে, প্রথমে শশীর নম্বরই মাথায় এল। ফোনে ওকে বলতেই ছোট ভাইটাকে দিয়ে এক বালতি পানি পাঠিয়ে দিল। সে ছোট্ট এক বালতি। মোটে কয়েক মগ পানি। কিছু জিজ্ঞেস করার আগেই টেটনা বাবু বলে ওঠে, ‘আমি ছোট মানুষ না, এত বড় বালতি আনতে পারব?’ নাদিম ওই দিয়ে কোনোমতে কাজ সেরেছে। এখন শশীর কাছে সে ঘটনা ব্যালিস্টিক মিসাইল। দিনটাই মাটি হয়ে যায় নাদিমের। কখন বাসায় ফিরে গোসল করবে, এই ব্যাকুলতা কাজ সব ভন্ডুল করে দেয়। বারবার ভুল করে বসে। বসের একচোট বকুনি খেয়ে বিকেলে মুখ ব্যাদান করে ফেরে নাদিম। রিকশা থেকে যেই নেমেছে, অমনি তরল কিছু একটা এসে পড়ে কাঁধে। ঘাড় ফেরাতেই চমকে ওঠে নাদিম। লাল হয়ে গেছে জায়গাটা। রক্ত নাকি? পরমুহূর্তে ভুল ভাঙে প্রতিবেশী খালাম্মার আর্তনাদে, ‘আহ্হা, পানের পিকটা তোমার ওপরই পড়ল গিয়া! কিছু মনে কইরো না, বাবা! ভুল তো ভুলই। চরি (সরি)!’

হিন্দি নো প্রবলেম!
ক্রিকেটার মুস্তাফিজুর রহমান বলেছিলেন, ‘ব্যাটিং প্রবলেম, ইংলিশ প্রবলেম, বাট বোলিং নো প্রবলেম।’ কাটার মাস্টার ইংরেজিতে স্বচ্ছন্দ্য না হলেও কেউ কেউ আছেন, যাঁদের কাছে ইংরেজি তো বটেই, হিন্দিও ‘নো প্রবলেম’! তো এই প্রতিভা কীভাবে কাজে লাগাবেন তাঁরা? থাকল তেমনই কিছু বাণিজ্যিক আইডিয়া। ভাষা শিক্ষা কোচিং খুলতে পারেন H@shan’s কোচিং সেন্টার সম্পূর্ণ হাশানীয় পদ্ধতিতে মাত্র ৩০ দিনের শর্ট কোর্সে হিন্দি শিখুন! আমাদের কোর্সসমূহ  হিন্দি-বাংলা স্পোকেন কোর্স  হিন্দি রাইটিং অ্যান্ড রিডিং কোর্স  হিন্দি সিরিয়াল ল্যাঙ্গুয়েজ কোর্স  হিন্দি সাক্ষাৎকার কোর্স এই কোর্স করলে আপনিও হাশান স্যারের মতো স্বতঃস্ফূর্তভাবে হিন্দিতে কথা বলতে পারবেন, লিখতে পারবেন, স্টার জলসার সিরিয়াল দেখতে ও বুঝতে পারবেন! এমনকি হিন্দিতে যেকোনো চ্যানেলে সাক্ষাৎকারও দিতে পারবেন। কোর্সের বিশেষ অফার কোর্স শেষ হলে পাবেন বিশেষ ‘ম্যায় হু হাশান’ পদক। মুস্তাফিজের হয়ে দোভাষীর কাজ করতে পারেন মুস্তাফিজ আইপিএলে খেলতে গেলে ভাষা নিয়ে ঝামেলায় পড়েন। হিন্দিচর্চাকারীরা চাইলে অবসর সময়ে হিন্দি চ্যানেলে সাক্ষাৎকার দেওয়ার পাশাপাশি মুস্তাফিজের দোভাষী হিসেবেও কাজ করতে পারেন। আমিই কাটার মাস্টার মুস্তাফিজ। ম্যায় হু কাটার মাস্টার হাশান...স্যরি মাননীয় স্পিকার, ম্যায় হু কাটার মাস্টার মুস্তাফিজ! ভাষা গবেষণা ইনস্টিটিউট খুলতে পারেন বেঁচে থাকলে হাশান স্যারের সঙ্গে হিন্দি ভাষার ব্যুৎপত্তি, উৎপত্তি, প্রজ্ঞা ও প্রাঞ্জলতা নিয়ে একটা চা–বৈঠক করা যেত!

না জানলে খবর আছে!
 সমুদ্রের তলদেশে যত ভাঙা-বিধ্বস্ত বিমান পাওয়া যায়, আকাশে ততটা ভাঙা-ডুবে যাওয়া সাবমেরিন পাওয়া যায় না।  যতই পড়াশোনা করুন না কেন, প্রজেক্টর-ল্যাপটপের কেব্ল কানেকশনে সমস্যার জন্য পৃথিবীর ৮০ শতাংশ প্রেজেন্টেশন খারাপ হয়।  টেলিভিশন সিরিয়ালে কেউ মারা যাওয়া মানে হচ্ছে তার সঙ্গে পরিচালকের চুক্তি শেষ।

চলতি রস বিজ্ঞানী ডাউট সাহেবের সন্দেহ
বিজ্ঞানী ডাউট সাহেব তাঁর ল্যাবরেটরিতে খুব মনোযোগ দিয়ে নিহত দুষ্কৃতকারীদের মৃতদেহ পরীক্ষা করছেন। তাঁর কপালে চিন্তার সূক্ষ্ম রেখা দেখা যাচ্ছে। ঝটিকা অপারেশনে নিহত দুষ্কৃতকারী আসলেই দুষ্কৃতকারী কি না তা যাচাই করা প্রয়োজন। কাজটা মোটেও সহজ নয়। নিহত ব্যক্তিদের আস্তানায় তাদের দলের পতাকা পাওয়া যেতেই পারে। দুষ্কৃতকারীদের অস্ত্র হাতে হাস্যোজ্জ্বল ছবি থাকলেই তো হলো না! তাদের দলের বিবৃতিও পাওয়া যেতে পারে। অস্ত্রশস্ত্র এবং অন্যান্য প্রমাণাও থাকতে পারে। কিন্তু তাতেই কি নিশ্চিত হওয়া যায়? এ জন্য প্রয়োজন জটিল সব পরীক্ষার। তাই বিজ্ঞানী ডাউট সাহেব জটিল সব পরীক্ষা-নিরীক্ষা করতে বসলেন। দুষ্কৃতকারীদের ডিএনএ স্যামপল পরীক্ষা করলেন, সেখানে দুষ্কৃতকারীর ক্রোমোজোম আছে কি না তা খতিয়ে দেখলেন। একজন দুষ্কৃতকারী হবে অথচ ডিএনএতে সেটার ক্রোমোজোম থাকবে না, তা তো হয় না! অবশেষে পরীক্ষায় দুষ্কৃতকারী ক্রোমোজোম পাওয়া গেল! তবু ডাউট সাহেব নিশ্চিত হতে পারলেন না, তাঁর মনে সন্দেহ দেখা দিল! সন্দেহ দূর করতেই ডিএনএ স্যামপল তিনি পাঠালেন নাসার অফিসে। নিহত ব্যক্তিরা এই গ্রহের বাসিন্দা নাও হতে পারে, ভিন্নগ্রহের কোনো বিশেষ দুষ্কৃতকারী ক্রোমোজোমযুক্ত এলিয়েনও হতে পারে। দুই দিনের মাথায় নাসার পরীক্ষাগার থেকে বার্তা পাঠানো হলো, তারা এলিয়েন নয়, এই গ্রহেরই মানুষ। বিজ্ঞানী ডাউট সাহেব নিশ্চিত হতে পারলেন না। তাঁর মনে সন্দেহ থেকে যাচ্ছে। ডাউট সাহেব বিখ্যাত পদার্থবিজ্ঞানীদের কাছে দুষ্কৃতকারীদের ডিএনএ স্যামপল পাঠালেন। নিহত ব্যক্তিরা কি পদার্থ নাকি অপদার্থ, তা জানা দরকার। অপদার্থ ছেলেপুলেরাই গিয়ে সব দুষ্কৃতকারীর দলে নাম লেখায়। এসব ছেলেপুলে পদার্থ হতেই পারে না! ফিরতি বার্তায় পদার্থবিজ্ঞানী জানালেন, স্যামপলগুলো পদার্থ না অপদার্থ তা বুঝতে পারছেন না। মনে হচ্ছে অপদার্থই হবে। ডাউট সাহেব চিন্তায় পড়লেন। এত সহজে কি সন্দেহ দূর করা যায়! বিজ্ঞানী ডাউট সাহেব ডিএনএ স্যামপল রোবটিকস অ্যাসোসিয়েশনে পাঠালেন। এই ডিএনএ কি মানুষের ডিএনএ না রোবটের ডিএনএ, তাও জানা দরকার। নিহত ব্যক্তিরা রোবটও হয়ে থাকতে পারে! আর রোবট হলো রোবট, রোবট তো আর দুষ্কৃতকারী হতে পারে না! ফিরতি বার্তায় রোবটিকস অ্যাসোসিয়েশন কড়া ভাষায় জানাল, রোবটের ডিএনএ থাকে না! ডাউট সাহেব বিরক্ত হলেন। রোবটের ডিএনএ থাকবে না কেন? রোবটও তো মানুষ, নাকি! বিজ্ঞানী ডাউট সাহেব ভাবলেন, অনেক হয়েছে। এবার তিনি নিহত দুষ্কৃতকারীদের শরীর কেটেকুটে নিজেই দেখবেন! তারা যদি দুষ্কৃতকারী হয়েই থাকে, তাহলে নিশ্চয়ই শরীরের কোথাও না কোথাও তাদের দলের সিল থাকবে। সামান্য একটা শরিফ মেলামাইন, সেখানেও বাঘ-সিংহ মার্কা সিল থাকে, দুষ্কৃতকারীদের থাকবে না? ডাউট সাহেব যেই না দুষ্কৃতকারীদের কেটেকুটে দেখবেন বলে ধারালো অস্ত্র হাতে নিয়েছেন, ঠিক তখন ঘটল এক অবাক কাণ্ড! নিহত দুষ্কৃতকারীদের একজন ধুপ করে উঠে বসল! সন্দেহের চোখে তাকিয়ে থাকলেন বিজ্ঞানী ডাউট সাহেব। উঠে বসা দুষ্কৃতকারীর ডেডবডি হাতজোড় করে বলল, ‘স্যার, আমি দুষ্কৃতকারী ছিলাম! বিশ্বাস করেন। আর কোনো পরীক্ষা কইরেন না, এইবার ক্ষ্যান্ত দেন!’ বিজ্ঞানী ডাউট সাহেবের সন্দেহ দূর হলো। তবে একটু উল্টো পথে। একজন দুষ্কৃতকারী জীবিত অবস্থায় হোক বা মৃত, সে কি এত সহজে স্বীকার করবে যে সে দুষ্কৃতকারী ছিল? অবশ্যই না! অতএব আর কোনো সন্দেহের অবকাশ নেই। ডাউট সাহেব পরীক্ষার ফলের জায়গায় লিখলেন, ‘নিহত ব্যক্তিদের কেউ আসল দুষ্কৃতকারী ছিল না।’

রামপাল প্রকল্পের জন্য ধন্যবাদ জানিয়ে বাঘের চিঠি
মাননীয় কর্তৃপক্ষ, আমার হালুম নেবেন। পর সমাচার এই যে আমরা আপাতত ভালোই আছি। সেই কবে তেলের জাহাজ ডোবার পর আপনাকে চিঠি লিখেছিলাম। আপনি জেনে খুশি হবেন, নদীর পানিতে এখনো তেল ভেসে বেড়াচ্ছে। আপনাদের দয়ায় সেই কষ্টের দিন আর নেই! হরিণ-খরগোশ আর কাঁচা খেতে হয় না। আমরা এখন নদীর পানি দিয়েই এসব রান্না করি। বনের তৃণভোজী প্রাণীরাও নাকি ঘাস-লতাপাতা দিয়ে সবজির বড়া বানিয়ে নদীর তেল মানে পানিতে ভেজে দিব্যি আরামে খাচ্ছে। সেসব কথা থাক, আপনাকে বিশেষ ধন্যবাদ জানাতে চিঠি লিখতে বসেছি। রামপাল চুক্তি সই হওয়ার খবরে আমি, আমাদের বাঘসমাজ এবং বনের পশুপাখি—সবাই বিশেষ আনন্দিত। কত্ত দিন ধরে এই জংলা এলাকায় পড়ে আছি, কোনো উন্নয়ন নেই, অগ্রগতি নেই। এই প্রথম যেন কেউ এই জঙ্গলবাসীর দিকে মুখ তুলে তাকাল। জঙ্গলে বিদ্যুৎ আসবে, বড় বড় ফ্যাক্টরি হবে, ভাবতেই চোখ চকচক করে ওঠে। পাশের গ্রামে গিয়ে ফোন চার্জ দিতে গেলেই এত দিন বাঘ বাঘ বলে চেঁচিয়ে গ্রামবাসী বড় ত্যক্ত করত। ‘ফোনের চার্জ শেষ, ফোনটা একটু চার্জ দিতে এসেছি।’—এ কথা তারা শুনবেই না, আগেই দৌড়াদৌড়ি, হুড়োহুড়ি। মাননীয়, শান্তিতে ফেসবুকিং পর্যন্ত করতে পারি না। ভাই-ব্রাদাররা মাঠে ক্রিকেট খেলে একের পর এক ম্যাচ জিতে বাঘসমাজের মুখ উজ্জ্বল করছে, অথচ তাদের একটা খেলা পর্যন্ত বিদ্যুতের অভাবে দেখতে পারলাম না! জঙ্গলে সময় কাটানো বড় কঠিন হয়ে গেছে, বড় একা একা লাগে। আপনি তো জানেন, বাঘের সংখ্যা দিন দিন কমতে কমতে বিলুপ্তির কাছাকাছি চলে গেছে। তা নাহয় হলো, তাতে আর ক্ষতি কী! দেশের আর বনের উন্নতির জন্য এইটুকু ত্যাগ না করলে কি হয়! জঙ্গলে বিদ্যুৎ এলে পশুপাখিদের হাতে থাকবে স্মার্টফোন। ফেসবুকে বিদেশি বাঘদের সঙ্গে আড্ডা মেরে সময়টা বেশ কাটবে। আশা করি, এই প্রকল্প চালু হওয়ার পর পুরো জঙ্গল তেল-কয়লার পাশাপাশি বিদ্যুতেও স্বয়ংসম্পূর্ণ হবে। হে মাননীয়, আপনাদের আবারও অনেক ধন্যবাদ এত দিন বাদে বনের পশুপাখিদের নিয়ে একটু ভাবার জন্য। সুন্দরবন যেন অচিরেই ডিজনির জুটোপিয়ার চেয়েও বড় আর উন্নত শহর হয়, এই কামনায় আজ এখানেই শেষ করলাম। আপনার খবর পত্র মারফত জানাবেন। ইতি আপনার স্নেহধন্য শের-ই-খান লেখা: সামিউল আজিজ  

সরস রচনা আই অ্যাম ব্যাচেলর অ্যান্ড আই অ্যাম নট এ টেররিস্ট
বাড়িওয়ালাকে দৃঢ়কণ্ঠে জিজ্ঞেস করলাম, ‘ব্যাচেলররা আপনার এমন কী ক্ষতি করেছে যে তাদের ভাড়া দেবেন না?’ বাড়িওয়ালা মুঠি থেকে লুঙির ভাঁজ ছেড়ে বললেন, ‘গেল বছর এক ছেলে আসছে তার বউকে নিয়ে। মাত্র বিয়ে করছে। সুখের সংসার। বাসা ভাড়া নিতে চায়। দিলাম ভাড়া। তারা বাসায় উঠল। প্রথম রাতে তাদের জন্য খাবারও পাঠাইলাম। সকালে উঠেই শুনি, দুইজনে চিত্কার করে ঝগড়া করতেছে!’ : ঝগড়া হতেই পারে। মানুষমাত্রই ঝগড়া করে। কেউ সরাসরি, কেউ মনে মনে। : আরও আছে। দুই দিন পর ছেলেটারে দেখি, তার বউকে দেখি না। জিজ্ঞেস করলাম, কী বাবা, বউমা কোথায়? সে মুখ শুকনা করে জানাল, সে রাগ করে বাপের বাড়ি চলে গেছে। মনটা খারাপ হয়ে গেল। : মন খারাপ হওয়ারই কথা। আজ আমার একটা বউ থাকলে সে-ও হয়তো ঝগড়া করে বাপের বাড়ি চলে যেত। : আচ্ছা যা-ই হোক। তার কিছুদিন পর জানাইল, তাদের ডিভোর্স হয়ে গেছে। এরপর তার কাছে পোলাপাইন আসে, আড্ডা মারে, মাঝরাতে বাড়িতে ফেরে। পরে খোঁজ নিয়ে জানতে পারলাম, ছেলেটা আসলে বিয়েই করেনি। বাড়ি ভাড়ার জন্য বউ ভাড়া করে আনছিল। ‘অসাধারণ!’ আমার মুখ ফসকে শব্দটা বেরিয়ে গেল। বাড়িওয়ালা চোখ পাকিয়ে এমন একটা লুক দিলেন যে দ্রুত সেখান থেকে কেটে পড়ার কথা দ্বিতীয়বার ভাবতে হয়নি আমাদের। ব্যাচেলর বাসা খুঁজে পাওয়ার যুদ্ধে নেমেছি সেই মেস-জীবনের শুরু থেকেই। একবার বাড়িওয়ালা ৩০ তারিখে বললেন, ‘এক দিন সময় আছে। কালকেই বাড়ি ছাড়তে হবে।’ আমাদের মাথায় যেন ব্যাচেলর চৌকি ভেঙে পড়ল। নানা কথায়, বাগ্বিতণ্ডায় আমাদের রাগী বন্ধু আতিক বাড়িওয়ালার মুখের ওপর বলে বসল, ‘থাকলাম না আপনার দুই নম্বর বাড়িতে।’ বাড়িওয়ালা ভীষণ রেগে গেলেন এবং আমরা এক ঘণ্টার মধ্যে বাক্স–পেটরা গুছিয়ে অজানার উদ্দেশে রওনা হলাম। কিন্তু একটা জিনিস ঠিক বুঝলাম না, বাড়িওয়ালা যে সৎ না, দুই নম্বরি ইনকাম করে, এটা আতিক জানল কীভাবে? জিজ্ঞেস করলাম, ‘তুই কীভাবে বুঝলি যে বাড়িওয়ালার বাড়ি দুই নম্বর?’ : খোঁজ নিয়েছি। : ডিটেইল বল তো। : এইটা তাঁর দুই নম্বর বাড়ি। প্রথমটা নূরজাহান রোডে। যা হোক সে রাতে আমরা এক মহান বাড়িওয়ালা পেয়েছিলাম, যিনি আমাদের বুয়া না এলে বাটিতে করে তরকারি পাঠিয়ে দিয়ে বলতেন, ‘ভাতটা ঝটপট রেঁধে ফেলে গরম গরম খেয়ে ফেল।’ সুখস্মৃতি রোমন্থন করলে এই দুর্মূল্যের বাজারে বাসা মিলবে বলে মনে হয় না। যাকে দেখি তাকেই জঙ্গি মনে হয়। আয়নায় তাকালে মাঝে মাঝে নিজেকেই সন্দেহ হয়! টু-লেট দেখে পরবর্তী বাসায় কলবেল চাপলাম। বাড়িওয়ালা বের হয়ে জিজ্ঞেস করলেন, ‘কী চাই?’ : ভাড়া। : ফ্যামিলি না ব্যাচেলর? : ফ্যামিলি। : ফ্যামিলিতে কে কে আছে? : আমরা তিনজন। আমার ফুফাতো ভাই মঞ্জু, আমার দূরসম্পর্কের খালার ছেলে সজীব আর আমি। : এ তো ব্যাচেলর! : না আংকেল, আমরা তিনজন মিলে ফ্যামিলি। তাঁকে কিছুতেই বোঝাতে পারলাম না, নারী ছাড়াও ফ্যামিলি হয়। তা ছাড়া প্রায়ই মোবাইল অপারেটরদের বিজ্ঞাপনে দেখি, ‘আমরা এখন পাঁচ লাখের পরিবার...’। তারা যদি পরিবার হতে পারে তাহলে আমাদের কী দোষ? পরবর্তী বাসাতে গেলাম, দরজা খুলে উঁকি দিল আট-নয় বছরের একটা পিচ্চি। : হাই বাবু, বড় কেউ আছে? বলো, বাসাভাড়ার ব্যাপারে কথা বলতে এসেছি। পিচ্চি চোখ বড় বড় করে জিজ্ঞেস করল, ‘ফ্যামিলি না ব্যাচেলর?’ পিচ্চির কথা শুনে আমাদের চোখ বড় বড় হয়ে গেল। সজীব জিজ্ঞেস করল, ‘তুমি জানো, ব্যাচেলর কী?’ : জানি। যারা বিয়ে করে নাই, তারা ব্যাচেলর। : হুঁ, ব্যাচেলর! এখন বড়দের ডাকো। পিচ্চি বাবু মুখের ওপর ধড়াস করে দরজা বন্ধ করে দিল। সজীব আমার দিকে তাকিয়ে বলল, ‘ব্যাচেলর শুনে ভয় পেয়েছে।’ সারা দিন বাসা খুঁজে এবং নানা অভিজ্ঞতায় যা বুঝলাম, বাড়ির বাচ্চাকাচ্চারা ঘুমাতে না চাইলে তাদের মায়েরা হয়তো এখন ভয় দেখান এভাবে—‘ঘুমাও, নইলে ব্যাচেলর আসবে!’ সমস্যা থেকে উত্তরণের জন্য এখন একটাই পথ—বিয়ে। কিন্তু এই স্বল্প সময়ে কে কাকে বিয়ে করবে! প্রস্তাব দিলাম এক বান্ধবীকে, ‘দোস্ত, চল বিয়ে করে ফেলি।’ : বেকুব, আমি বিবাহিত। : ওহ্ হো সরি, ভুলে গেছিলাম। : তুই কি আমাকে আগে থেকে ভালোবাসতি? বলিসনি তো কখনো? : আগে তো ব্যাচেলর ভাড়া দিত! ফোন কেটে দিল সেই বান্ধবী। অতএব আমি দ্বিতীয় বান্ধবীর কাছে গেলাম প্রস্তাব নিয়ে। ওর নাম শেলি। বললাম, ‘ওহ্ শেলি, চলো বিয়ে করে ফেলি!’ : খাওয়াবা কী? : সপ্তাহে দুই দিন মুরগির মাংস, তিন দিন ডিম আর আলু ভর্তা। এক দিন মাছ। আর শুক্রবার বুয়া আসে না। শিঙাড়া খেতে হবে। দুপুরে হালকা গরম শিঙাড়া, রাতে বাসি। মিল রেট পড়বে ৪০ টাকার মতো। গেস্ট এলে আরও বাড়তে পারে। তোমার গেস্ট এলে তোমার মিলে উঠবে, আমার গেস্ট এলে আমার মিলে। আর শিঙাড়ার খরচ আলাদা, হিজ হিজ হুজ হুজ! শেলি কিছুক্ষণ চুপ ছিল, তারপর কিছু না বলে চলে গেল। বুঝলাম, সে-ও জীবনযুদ্ধের জন্য প্রস্তুত নয়। প্রথমে পাত্রী খুঁজে বের করে তারপর বাসা খুঁজে বের করা বেশ সময়সাপেক্ষ। তাই রাস্তায় দাঁড়ানো ছাড়া আমাদের আর কিছুই করার রইল না। ঠিক করলাম রাস্তায় দাঁড়াব। ব্যাচেলরদের প্রতি বাড়িওয়ালাদের যে অন্যায়-অত্যাচার, তা রুখে দেওয়া হবে। একটা বিপ্লব না করলে আর হচ্ছে না। আমরা প্রেসক্লাবের সামনে প্ল্যাকার্ড হাতে দাঁড়াব। প্ল্যাকার্ডে লেখা থাকবে—আই অ্যাম ব্যাচেলর অ্যান্ড আই অ্যাম নট এ টেররিস্ট! একটা স্লোগান লেখার পর বাকিরা মিলে আরও কিছু লিখে ফেললাম। ১. আমরা ব্যাচেলর! বউ চাই না, বাসা চাই! ২. পাখিরও বাসা থাকে, ব্যাচেলরদের থাকবে না কেন? ৩. বাসা দে বাড়িওয়ালা, নইলে বিল্ডিং চিবিয়ে খাব! পরদিন মানববন্ধন। আরও অনেক নিপীড়িত ব্যাচেলর মানববন্ধনে অংশ নেবে বলে জানিয়েছে। শান্তিমতো মানববন্ধন করতে না দিলে কঠোর আন্দোলনে যাওয়ার কথাবার্তা চলছে। রক্তে একধরনের জোশ এসেছে। প্রতিবাদ হবেই। আন্দোলন হবে প্রয়োজনে। এ বিষয়ে বিবাহিত জ্ঞানী বন্ধুর সঙ্গে পরামর্শ করার জন্য ফোন করলাম। সব শুনে সে বলল, ‘সবকিছু ঠিকই আছে, তবে সাবধান! পুলিশ খেপলে তোদের আর কষ্ট করে থাকার জায়গা খুঁজতে হবে না।’ ফোনটা রেখে দিলাম। বন্ধু কী বলতে চেয়েছে, বুঝতে পেরেছি। আসলে সে আমাকে বিরাট একটা ব্যাচেলর বাসার সন্ধান দিয়েছে। এটাই একমাত্র জায়গা, যেখানে ব্যাচেলরদের তাড়িয়ে দেবে না। যদিও থাকার জায়গা হিসেবে জেলখানা খুব একটা ভালো নয়, তবু এই খারাপ সময়ে এটা বেশ কাজে দেবে! এতজন ব্যাচেলর একসঙ্গে থাকতে পারবে, এটাই তো বিরাট ব্যাপার। অতএব আন্দোলন ঠিকভাবে করতে হবে। যাই, প্রথমে একটা ফেসবুক ইভেন্ট খুলি, ইভেন্টের নাম—আই অ্যাম ব্যাচেলর অ্যান্ড আই অ্যাম নট এ টেররিস্ট!

মলাট রস : এক ব্যাচেলরের সাক্ষাৎকার আমরা ভাই ডিমমজুর!
সংবাদ শিরোনামে আবার ব্যাচেলর! শোনা যাচ্ছে, তাদের আবাসন নিয়ে তৈরি হয়েছে নতুন ধরনের জটিলতা। এ রকম অবস্থায় এক ব্যাচেলরের সাক্ষাৎকার নেওয়ার চেষ্টা করা হয়েছিল রস+আলোর পক্ষ থেকে। সাক্ষাৎকারটি হুবহু তুলে ধরা হলো। রস+আলো: কেমন আছেন? ব্যাচেলর: কেমন আছেন জিজ্ঞেস না করে জানতে চান, কোথায় আছেন? স্থানটাই এখন আমাদের সবার কাছে গুরুত্বপূর্ণ ব্যাপার হয়ে দাঁড়িয়েছে! রস+আলো: আচ্ছা। তাহলে জানতে ইচ্ছা করছে, কোথায় আছেন? ব্যাচেলর: নিউমার্কেটে। তাঁবু পাওয়া যায় কি না তা খুঁজতে এসেছি। রস+আলো: তাঁবু? তার মানে নিশ্চয় কোথায় ক্যাম্পিংয়ে যাচ্ছেন, কোনো বন...কোনো পাহাড়...? ব্যাচেলর: এই শহরই এখন আমাদের কাছে বন-জঙ্গল-পাহাড় রে ভাই। এখানে টিকে থাকতে হলে এখন তাঁবু খাটিয়ে থাকতে হবে! রস+আলো: কিন্তু হঠাৎ তাঁবু খাটিয়ে... ব্যাচেলর: বাড়িওয়ালা বলেছেন, তিন দিনের মধ্যে বাড়ি ছাড়তে। ব্যাচেলর হিসেবে এমনিতেই আমাদের অধিকার এত দিন ক্ষুণ্ন হয়েছে। বাড়ির টপ ফ্লোর ভাড়া দেওয়া হতো আমাদের। সিঁড়ি ব্যবহার করতাম সাবধানে, যেন আওয়াজ না হয়। বেশি জোরে গান শুনতে পারতাম না। আর এখন তো সরাসরি বলেই দিচ্ছে, বাড়ি ছেড়ে চলে যেতে হবে! কেউ-ই যদি ব্যাচেলর ভাড়া না দেয়, তাহলে আমাদের উপায় কী? কোনো এক নদীর পাড়ে তাঁবু খাটিয়ে রাত কাটানো ছাড়া অন্য কোনো উপায় দেখছি না! কিন্তু মার্কেটে তাঁবু নাই। সব তাঁবু আগেই অন্য ব্যাচেলররা নিয়ে গেছে। এ এক হতাশাজনক পরিস্থিতি। রস+আলো: তাহলে কি আপনারা আন্দোলন করবেন? ব্যাচেলর: (দীর্ঘশ্বাস ফেলে) করতে তো চেয়েই ছিলাম! কিন্তু আমাদের যিনি প্রধান ব্যাচেলর, আন্দোলনে নামামাত্র তাঁর ফ্যামিলি তাঁকে ধরে বিয়ে দিয়ে দিল! ব্যাচেলরদের জন্য সেটা ছিল এক গভীর ষড়যন্ত্র! বিয়ে করে বড় ভাই এখন দেশের বাইরে হানিমুনে! তিনি আর তাঁবু খাটানোর কষ্ট কি করে বুঝবেন! বড়ই দুঃখের কথা! রস+আলো: তাহলে তো এটা একটা ভালো সমাধান...বিয়ে... ব্যাচেলর: এই সমাধানের পথেও আমরা হাঁটার চেষ্টা করেছিলাম। চিঠিতে, ফোনে, মেইলে, চাচা-খালু-ফুফাদের দিয়ে বাবাকে বলানোর চেষ্টা করেছিলাম। বলেছিলাম, এই শহরে টিকতে গেলে এখন আর ব্যাচেলর থাকা যাবে না! রস+আলো: বাহ্, দারুণ! বাবা কী বললেন? ব্যাচেলর: আসুন অন্য প্রসঙ্গে কথা বলি... রস+আলো: না, এটা তো খুব গুরুত্বপূর্ণ প্রশ্ন! বাবা কী বললেন বিয়ের ব্যাপারে? ব্যাচেলর: বলেছেন, বিয়ে করে বউকে খাওয়াবি কী? খুবই মৌলিক প্রশ্ন। আমরা ব্যাচেলররা নিজেরাই একেকজন ডিমমজুর! রস+আলো: ডিমমজুর? ব্যাচেলর: জি, আমরা প্রতিদিন ডিম আনি ডিম খাই। সকালে ডিমের অমলেট, দুপুরে ডিমের কারি, আর রাতে ডিমভাজি! এর মধ্যে বিয়ে করে বউকে কী খাওয়াব—এটা অত্যন্ত চিন্তার বিষয়... রস+আলো: তাহলে এখন কী করবেন? ব্যাচেলর: ভাবছি, আন্দোলন ছড়িয়ে দেব দেশ-বিদেশে! আমাদের দুঃখ একমাত্র সালমান খানই বুঝতে পারবেন বলে আমাদের বিশ্বাস। আমরা তাঁর সঙ্গে যোগাযোগের চেষ্টা করছি। বিশ্ব ব্যাচেলর সংঘ করে সালমান খানকে তার সভাপতি করার চেষ্টা করছি। ব্যাচেলর হিসেবে তাঁর মার্কেট ভ্যালু বেশ ভালো। তিনি কথা বললে যদি আমাদের কিছু হয়। এ ছাড়া বেদে সম্প্রদায়ের মতো এখন ভাসমান জীবন যাপনের কথাও ভাবছি আমরা! তাঁবু খাটিয়ে থাকা বা নদীতে নৌকার ওপরে থাকার সিদ্ধান্ত নিয়েছি। টারজানের মতো গাছে-গাছে থাকা যায় কি না, সে ব্যাপারেও চিন্তাভাবনা চলছে। দেখা যাক, একটা না একটা উপায় বেরিয়ে আসবেই! রস+আলো: আমাদের সঙ্গে কথা বলার জন্য আপনাকে ধন্যবাদ। ব্যাচেলর: শুকনো ধন্যবাদে কাজ হবে না, ভাই। আজকে আপনার বাসায় রাত কাটাতে পারব কি? রস+আলো: ভাইরে, আমিও ব্যাচেলর, বাস্তুহীন! আমি আসলে এতক্ষণ ধরে এই শহরে টিকে থাকার কৌশলগুলো জেনে নিচ্ছিলাম। আর ভাই শোনেন, তাঁবু পেলে এক পিস বেশি কিনবেন দয়া করে!

ছড়া রস ব্যাচেলর
একটি চকি, টেবিল আঁটে এমন একটি ঘর আছে তোমার! তুমি ঢাকার সুখী ব্যাচেলর। জানি তোমার প্রিয় খাবার, সবজি-ভাজি-ডিম এর বেশি কী চাইছ পেতে, খাবে তো হিমশিম। ঘরটা না হয় একটু ছোট, একটু অন্ধকার ব্যালকনিতে ঝুলে থাকে ডিশ অ্যান্টেনার তার। গেটের বাইরে কুকুর ডাকে—ঘেউ। না, না, খেউ, খেউ। এমন একটি ঘরই এখন পায় না ভাড়া কেউ। আড্ডা জমাও, গানও শোনো। আর কী পেতে চাও? চাওয়ার আগেই পাচ্ছ যখন খাতির বন্ধুতাও। ঢাকায় আছে থাকার মতো একটি ছোট ঘর এটিই এখন ব্যাচেলরের আনন্দের খবর।

ছড়া রস নো ব্যাচেলর
মনের মতো বউ দেখেছ, ষাট দশকের মুভি? গল্পে-গানে আর অ্যাক্টিংয়ে ফেমাস ছিল খুবই! নকল বধূ হরহামেশাই দেখছি সিনেমাতে বাস্তবেও চাই তা এখন বুঝছি হাতেনাতে! বউ যদি না সঙ্গে থাকে কেউ দেবে না বাড়ি বাড়ির মালিক আগেই দেখি দিচ্ছে বলে আড়ি! বাড়িওয়ালা বাড়ি দেবেন দেখে বউয়ের খোমা এটাই এখন নিয়ম তুমি জানতে না তা, ও মা! কাবিননামা চাইতে পারেন সেটাও রেখো রেডি নীলক্ষেতে যাও ওটাও তুমি পাচ্ছ রেডিমেডই! নকল বধূর হাঙ্গামাতে না চাও যদি যেতে ইচ্ছে হলে বসতে পার বিয়ের পিঁড়ি পেতে! বিএ-র আগেই এবার তবে যাক না হয়ে বিয়ে বাড়ুক জনসংখ্যা না হয় ভাবছে কে তা নিয়ে? বিয়ের বয়স একুশ থেকে করুক এবার ষোল আজ ব্যাচেলর তকমাটাকে ভোলার সময় হলো! এই ব্যাচেলর বিপজ্জনক জঙ্গি সবাই তারা মেয়ের বিয়ে এবার তবে হোক ব্যাচেলর ছাড়া!

এই সুযোগে...
ব্যাচেলরদের বাসা ভাড়া দেওয়া হচ্ছে না। তারপরও কিন্তু কিছু ব্যাচেলর ও বাসার মালিকের সুবিধাই হচ্ছে। দেখুন, এখন ব্যাচেলরদের বাড়ি ভাড়া দেওয়া হয় না। অন্য বাড়িওয়ালা হলে আপনাদের বের করে দিত। আমি হয়তো বের করে দেব না, তবে ভাড়া বাড়িয়ে দিতে হবে। কিন্তু আমরা তো ব্যাচেলর না! আপনি আর আপনার স্ত্রী হয়তো ব্যাচেলর নন, কিন্তু আপনাদের দুই ছেলেই তো ব্যাচেলর। ঠিক কি না? আব্বা, ঢাকা শহরে কিন্তু টিকা মুশকিল অইয়া গেছে। ব্যাচেলরদের কাছে কেউ বাড়ি ভাড়া দিতে চাইতেছে না। তাহলে এখন কী করবি? আপনে টেনশন নিয়েন না, আব্বা। খালি অনুমতি দেন, বিয়াটা সাইরা ফেলি।

ফেসবুক কর্নার
আহা রে! আহা রে! মাঝরাতে ফোনে ভাইব্রেশন। ঘ্রোত...ঘ্রোত...! রাতে ভাইব্রেশনের এই শব্দটা ভয়াবহ লাগে! ৮-১০ বার এই ভয়াবহ শব্দ হওয়ার পর হাতড়ে হাতড়ে ফোনটা খুঁজে বের করে কানে লাগালাম। : হ্যাঁ, হ্যালো... ওপাশ থেকে ফিসফিস করে, ‘ঘুমিয়েছ?’ হাই তুলতে তুলতে বললাম, ‘কয়টা...কয়টা বাজে?’ : হবে তিনটা, চারটা, তুমি ঘুমাও নাকি? : রাত তিনটা বাজে, ঘুমাব না তো কী করব? : আচ্ছা, শোনো, তুমি যে ‘আহা রে’ বলো না, ওটা একবার বলো না শুনি। : অ্যাঁ? কী বলি? : ওই যে বলো না মাঝেমধ্যে...আহা রে! : কই কী বলি? কবে কী বলছি? : ওই যে দু-তিন বছর আগে বলেছিলে না? : কবে, কী বলো তুমি এইসব? : আরে বলছিলা, কী সুন্দর সামনে-পেছনে টেনে টেনে ‘আহা রে’ বলছিলা তুমি। বলো না এখন প্লিজ। : অ্যাঁ...আমি বলব...অ্যাঁ কী? : ‘আহা রে’ বলো। : আমি? কাল...কালকে বলি? : বলবে সত্যি? : উঁ? হু...!   আবার ভাইব্রেশন। হাই তুলতে তুলতে বললাম, ‘হ্যালো, শুভ সকাল! : হু, সকাল। বাইরে আসো তো একটু! : কী? কই আসব? : আরে, তোমার বাসার বাইরে আসো। : কয়টা বাজে? তুমি এখন আমার বাসার সামনে? কী করো এইখানে তুমি? : আসো তো তাড়াতাড়ি! আমি নিচে নেমে গিয়ে বললাম, ‘কী হয়েছে বলবা?’ : বলো। : কী বলব? : ‘আহা রে!’ যেভাবে ‘আহা রে’ বলো, সেভাবে! : কীভাবে বলি? : আমি কী জানি! তুমি জানো! বলো এখন! : আহা রে...আহা রে...আহা রে! হয়েছে? এ জন্য সকাল সাতটায় ঘুম থেকে তুলে নিয়ে এলে? : হলো না, সেই ‘আহা রে’ বলা হলো না! : আহা রে...আহা রে...! : উহু, হচ্ছে না! সেই টান আসছে না তো! : ধুর পারব না আমি! : একটা সামান্য জিনিস আবদার করলাম, আর তুমি গাঁইগুঁই করছ! ‘ঢং বাদ দাও তো! আমি গেলাম।’ বলে আমি হাঁটতে শুরু করলাম। ও মুখ গোমড়া করে আমার পিছু পিছু হাঁটতে লাগল। হঠাৎ ‘ধপাস’ করে একটা আওয়াজ। আগের রাতে বৃষ্টি হয়েছে। রাস্তা পিচ্ছিল। ও একেবারে চিৎপটাং! অনেক কষ্টে হাসি চেপে তুলতে গেলাম ওকে। মুখ থেকে আনমনে বেরিয়ে এল, ‘আহা রে!’ ও হঠাৎ লাফিয়ে উঠল, ‘আরে, এই তো হয়েছে! আবার...!’ উঠতে গিয়ে আবারও ধপাস করে আছড়ে পড়ল ও। আমি হাসতে হাসতে বললাম, ‘আহা রে! আহা রে!’ গ্রন্থনা: আবু সাঈদ

গুণীজন কহেন
সবাই বলে কোনো কিছুই অসম্ভব নয়, কিন্তু আমি তো প্রতিদিন কিছুই করি না। এ এ মিলনে (১৮৮২-১৯৫৬) ব্রিটিশ লেখক ভালোবাসা হলো পিঠে ব্যথার মতো। এক্স-রেতে দেখা যায় না। কিন্তু আপনি জানেন জিনিসটা আছে। জর্জ বার্নস (১৮৯৬-১৯৯৬) মার্কিন অভিনয়শিল্পী আমি পুরুষদের শত্রু, নারীদের শত্রু। আমি বিড়াল থেকে শুরু করে গরিব তেলাপোকারও শত্রু। আমি শুধু ঘোড়া দেখলেই ভয় পাই। নরম্যান মেইলার (১৯২৩-২০০৭) মার্কিন লেখক মানুষ যদি অন্য সব প্রাণীর মতো সৎ হয়, তাহলে আমাদের সঙ্গে ওদের কি আর কোনো পার্থক্য থাকে? টিপ্পি হেড্রেন (১৯৩১) মার্কিন অভিনয়শিল্পী মজার ব্যাপার হলো, সাহিত্যে কেউ কখনো শৌচাগারে যায় না। টম বেকার (১৯৩৪) ইংরেজ অভিনয়শিল্পী আমার বন্ধুরা বলে আমি নাকি কারও সঙ্গে মিশতে পারি না। অথচ ওরা আমাকে চেনেই না। গ্যারি শ্যান্ডলিং (১৯৪৯-২০১৬) মার্কিন অভিনয়শিল্পী একজন ভালো স্বামী হওয়া ঠিক একজন স্ট্যান্ডআপ কমেডিয়ান হওয়ার মতোই। অন্ততপক্ষে ১০ বছর পর আপনি বলতে পারবেন যে আপনার কেবল শুরু। জেরি সিনফিল্ড (১৯৫৪) মার্কিন অভিনয়শিল্পী সূত্র: ব্রেইনি কোটস ডটকম, যুক্তরাষ্ট্র

সবজান্তা সমীপেষু
স্বপ্নে দেখি, আমি সেরা প্রশ্নকারী হয়েছি, কিন্তু বাস্তবে হই না কেন? সুমন আকন্দ, পীরগাছা, রংপুর l কারণ, সবজান্তা স্বপ্নে সেরা প্রশ্ন নির্বাচন করেন না বলে।   নতুন বর শ্বশুরবাড়ি যাওয়ার সময় নতুন কনের মতো কাঁদে না কেন? মো. মোকাদ্দেস হোসাইন, গ্রামপাঙ্গাসী, সিরাজগঞ্জ l সেখানে গিয়ে যৌতুকের জন্য কেউ চাপ দেবে না বলে।   এখন কী হচ্ছে? লিটন, ফটিকছড়ি, চট্টগ্রাম l আপনি রস‍+আলো পড়ছেন।   একটা ময়নাতদন্তের দুরকম রিপোর্ট কীভাবে আসে? মিজানুর রহমান, বড় কাঁচি, কুমিল্লা l ঠিক যেভাবে তিন হাজার ভোটারের এলাকায় ছয় হাজার ভোট পড়ে!   এমপি-মন্ত্রীরা নির্বাচিত হওয়ার পর নির্বাচিত এলাকায় যাওয়া প্রায় ভুলেই যান কেন? আবুল ফজল, মগবাজার, ঢাকা l তাঁরা মোটেই ভোলেন না, ঘন ঘন গেলে এলাকায় কদর থাকবে না বলেই তাঁরা কম যান!   সেরা প্রশ্ন বিল্ডিংয়ের ভেতর দেওয়া বাঁশ আর জনগণের হাতে দেওয়া বাঁশের মধ্যে মিল কোথায়? মামুন হোসেন, মাইজদী, নোয়াখালী l দুটোই যাদের দেওয়া হয়েছে, তাদের অপকার ছাড়া উপকারে আসে না!   অভিনন্দন মামুন, আপনি পাচ্ছেন ১০০ টাকার মুঠোফোন রিচার্জ।   পোস্টকার্ডের ওপর লিখুন সবজান্তা সমীপেষু রস+আলো প্রথম আলো, সিএ ভবন, ১০০ কাজী নজরুল ইসলাম অ্যাভিনিউ, কারওয়ান বাজার, ঢাকা–১২১৫। 

চলতি রস শো-অফের বন্যা!
স্যার, পাঁচ মিনিট ধইরা হাত পাইতা আছি, প্যাকেটটা কি এইবার দিবেন? এই হলো আপনাগো সমস্যা! ধৈর্য বইলা কিছু নাই। দেখেন না, ক্যামেরাম্যান এখনো রেডি হয় নাই! স্যার, রেডি ওয়ান, টু, থ্রি বলামাত্রই দুঃখের পোজ দেবেন, ঠিক আছে? স্যার, বানের জলে নদী তো এমনিই ভাইঙা যাইতেছে, বাঁশ দিয়া ভাঙা লাগব ক্যান? বানের জলে যতটুকু ভাঙছে, ততটুকু ভিডিও করলে আমার চাকরি বানের জলে ভাইসা যাইব। আর আমার চাকরি গেলে আপনারা সাহায্য পাইবেন না। বুঝছেন? নেন, হাত লাগান... স্যার, নৌকা থাকতে আপনি ভেলায় করে সাহায্য নিয়ে এলেন কেন? নৌকায় করে এলে তো আরও বেশি সাহায্য আনতে পারতেন। যেটা বোঝো না, সেটা নিয়ে কথা বলবে না। এটা রাজনৈতিক ব্যাপার। বুঝলেন, বন্যাদুর্গত অঞ্চলে ইন্টারনেট আছে কি না, এটা খেয়াল রাখতে হবে। কারণ, বন্যার্তরা যদি ফেসবুকে স্ট্যাটাস দেয়, তাহলে আমরা বুঝতে পারব, কোথায় কোথায় রিলিফ পাঠাতে হবে। আচ্ছা, ইন্ডিয়া তো জানেই যে ওরা গেট খুইলা দিলেই আমগো দেশে বন্যা হয়, এরপরও গেট খুইলা দেয় ক্যান? ওরা গেট না খুইলা দিলে তো মানুষ বুঝব না রামপাল চুক্তি হওয়া কতটা জরুরি। কী রে, মন খারাপ ক্যান? কী হইছে? দোস্ত, বন্যা নিয়ে একটা স্ট্যাটাস দিছিলাম, একদম লাইক-কমেন্টস পড়ে নাই। হা হা হা...এত দিনেও ফেসবুকের হালচাল বুঝলি না। এই দেখ, আমি প্রিজমার ছবি দিছিলাম, তিন শ লাইক পড়ছে!

২৪০ বছর! সো লেট! মার্কিন ফার্স্ট লেডিদের জবাবদিহি
২৪০ বছরে প্রথম নারী প্রেসিডেন্ট প্রার্থী পেল যুক্তরাষ্ট্র। ‘নারীর ক্ষমতায়ন’ বিষয়ে বিশ্বব্যাপী সোচ্চার এ দেশটির জন্য বড্ড দেরি হয়ে গেল না? কেন এত দেরি? যদি জীবিত পাঁচজন ফার্স্ট লেডিকে এ প্রশ্ন করা হয়, তাঁরা কী জবাব দেবেন? ভেবে দেখেছে রস‍+আলো। রোজালিন কার্টার আমাকে এ অপবাদ দিতে পারেন না। আমি আইনজীবী ছিলাম। সংসারে দুই পয়সা আমিও রোজগার করেছি। তবে রাজনীতি থেকে দূরে থেকেছি এটা সত্য। জিমি (জিমি কার্টার) রাজনীতি করত, এটাই আমার জন্য ভীষণ টেনশনের বিষয় ছিল।  ন্যান্সি রিগ্যান রাজনীতি করিনি ঠিক, তবে আমি কিন্তু অভিনয়শিল্পী ছিলাম। আসলে কি, নিজের অভিনয় নিয়ে আমি দারুণ ভাবতাম। আর এ জন্য রূপচর্চার পেছনে বেশ খানিকটা সময় চলে যেত। তবে সময় পেলে রাজনীতি নিয়ে রিগ্যানের সঙ্গে আলোচনা যে করতাম না, তা নয়। তবে ও আমাকে লিপস্টিক, আইলাইনার, মাশকারা—এসব দিয়ে ভুলিয়ে রাখত। এ জন্য আমি অবশ্য ওকে দোষ দেব না। প্রেসিডেন্ট হলেও রিগ্যান তো আসলে একজন আভিনয়শিল্পী ছিল। শিল্পীর কদর বুঝত আর কি। বারবারা বুশ না না, রাজনীতি আমাকে দিয়ে হতো না। এ কথা তো আমি সে সময় ভাবতেই পারিনি। সে সময় স্ত্রীরা থাকতেন ঘরে। আর দশজন স্ত্রীর মতো আমিও ভাবতাম, আমার ছেলে প্রেসিডেন্ট হবে, ওর বাবার মতো। তবে একটা কথা বলে রাখি, এ জন্য শুধু আমাকে দোষ দিলে হবে না। আমার মতো বুশেরও কিন্তু পুত্রসন্তানের প্রত্যাশা ছিল। রাতে শুয়ে শুয়ে কত বলত, ‘দেখো, আমাদের ছেলে হবে। সেই ছেলে একদিন পৃথিবী শাসন করবে।’ সেই দিনগুলো আজ খুব মনে পড়ে। লরা বুশ আজ যুক্তরাষ্ট্রে নারী প্রেসিডেন্ট প্রার্থী পেলাম আমরা, এটা কিন্তু আমাদের চেষ্টার ফল। ডেমোক্রেটিক বলে হয়তো হিলারি এটা স্বীকার না-ও করতে পারেন। কিন্তু আপনারা জানেন যে আমি একজন লেখক। লেখার মাধ্যমে কিন্তু নারীর ক্ষমতায়ন বিষয়টা আসে। নারীর ভাবনাটা বিকশিত হয়। তবে আমি অবশ্য ইচ্ছাকৃতভাবে রাজনীতি থেকে দূরে ছিলাম। কারণ, আমি ছিলাম লেখক, মানবতার পক্ষে। আর আমার স্বামী-শ্বশুর ছিলেন যুদ্ধবাজ, যুদ্ধের পক্ষে। এ নিয়ে তো সংসারে অশান্তি লেগেই থাকত। এসব দেখে কি আর রাজনীতি করার ইচ্ছা জাগে, আপনারাই বলুন? হিলারি ক্লিনটন ছোটবেলা থেকেই আমি রাজনীতি-সচেতন। হ্যাঁ, স্বীকার করছি, যুক্তরাষ্ট্রের ২৪০ বছর লাগল একজন নারী প্রেসিডেন্ট প্রার্থী পেতে। এটা বেশ লজ্জার, জবাবদিহিরও বটে। তারওপর আমরা দুনিয়ার নানা দেশে গিয়ে ‘নারীর ক্ষমতায়ন’ বিষয়ে ফ্রিতে জ্ঞান দিই। তবে আমি চেষ্টা করলে ২৪০ থেকে কিছু বছর কমাতে পারতাম। আরও আগে আমার পক্ষে এটা সম্ভব হয়নি কেন, আপনারা তা জানেন। লুকোনোর কিছু নেই। ক্লিনটন প্রেমিক পুরুষ। ওকে ‘লাইনে’ আনতে আমাকে অনেক সময় ব্যয় করতে হয়েছে। যা হোক, তারপরও আমরা পিছিয়ে নেই। ২৪০ বছর পর হলেও আমরা বাংলাদেশের মতো নারীর ক্ষমতায়নের দিকে এগিয়ে যাচ্ছি! ভাবতেই দারুণ ভালো লাগছে, গর্ববোধ করছি।